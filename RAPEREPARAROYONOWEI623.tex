\chapterspecial{{Ɨra pë rë pararoyonowei}}{}{}
 

 

Ɨharanɨ, hei të rë kui hamɨ, ɨra pë rë pararoyonowei, a përɨoma. Ɨhɨ te
he tikëa. Pë përɨoma. Ɨhɨ ya pë wãha tokumarema. Hei pë përɨoma. Hei pë
rë kuinɨ, a katitirayo hërɨma. Hii hi pëka ha të pë ka ma rë kuprai.
Ɨnaha te hi ka kuopë ha, ɨra hena titioma. 

Taprano mai të ã. Hei kurenaha pë xapono kuoma. Pei a wãha yai. Pei hena
yai rë ukërenowei. A wãha yaia. Ɨhɨ a wãha kohomowë. Hena pa xërema.
Hena ha ukërënɨ, moka kurenaha, të wai ha ukërënɨ, oni sipo wai oni, e ã
topraroma. Të ha ukërënɨ, ɨra pënɨ urihi a haikiprapehe. 

A kõpema. Kihi naha ĩxino praa. Hikari a ahetea yaro. Ĩxino të ha, hei
moka a keaɨ kure. A kekema. Moka a kuoma makui, a kãi tarenomi, ɨra a
yaro. Të wai ha kekɨnɨ, ɨ̃hɨ mahu të rë keare ha, motoka maprou tëhë, të
urihi mɨ titihiprou tëhë, hei porema hi pë rë kurenaha, porema hi pë
hemoxi rë kurenaha, ɨra e hemoxi kuaama. 

Poroporo pë pata kupro hërɨpë. Ɨhɨ hei të pë hemoxi pata rë prerëre
hamɨ, ɨra pë pata hokëko hërɨma. Kama pë yahipɨ rë mɨ amoonowei ɨ̃hɨ pë
wãha Kaxanawëteri kuoma. Ɨhɨ pë yainɨ ɨra hena kekemahe. 

Ɨra ketihenarimɨ, wakëwërimɨ, poroporokohe pë, hũkumari si pë, të pë
pata kuprarioma. Ɨhɨ ei ya pë yahipɨ wãha rë yuprarɨhe, ɨ̃ha a rë keare
ha,ɨranɨ pë haikirarema. Ai pë hëpranomi. 

Pë naiki yaro, mori mahu të rë hure ha. Ɨhɨ teri pë waa xoaremahe. Ɨha
ai të no hekama rë hëprouwei, patama të pë kãi tokunomi. Të pë
hëpranomi. Pë haikiaremahe. Mori mahu të rë hare. Ɨhɨ mahu të mɨ haru ha
të pë haikia xoaremahe. Kamanɨ a rë ukërenowei, a kãi warema. No payeri
taprarema. 

Ɨhɨ të pë ha haikirahenɨ, ɨ̃hɨ tëhë, hena rë kekɨhe tëhë, ɨra pënɨ napë a
urihi makui, napëpë urihipɨ hamɨ koro hamɨ makui, ɨra a kuprario hërɨma.
Taprano pë mai! Keano pë hamɨ ɨra pë kuprarioma. Moka a makui, moka a
kãi wãrimonomi. Ɨhɨ ɨra a titioma. Ɨra hena. 

Omawë pë kuprarioma, yai të pë. Omawë pë wãha kekema. Omawë yai hena
paxërema. Ɨnaha të pë kuaama. Ya të pë rë hĩrinowei, ya të ã taɨ. Ya toa
hërɨma. Ɨhɨ të waikiwë. Hiriano, wëyëno, pata të pënɨ wamare kɨ noã
tamahe. Ya prao tëhë, ya ha praonɨ, ya të hĩrima. Ɨnaha të kuwë. 

Ɨhɨ te he tikë hamɨ, pë pruka waɨ he rë tikëkonowei,ɨ̃hɨ të kãi tikëa. 

Ɨra henanɨ pë pruka rë wanowei, pë wãha. Yamaro kɨ ha të pë rë
përɨonowei, kama pë wãha Yamarowëteri kuoma. Xapono e rë kuonowehei
Yamaro awãha yupomahe. Nara pruka xi hi pë keanomi makui, ɨ̃hɨ të xihi pë
pata mɨ amo ha pë kua yaro, pë wãha kuoma. Nara xi hi pë wãha Yamaro
kua. Ɨhɨ pë pruka wama. Ɨha pë waɨ he tikëkoma. 

Ɨhɨ te he ĩsitoripɨ tikëre ha, pë pruka yahipɨ he rë tikëkëmonowei,
Ximonowëteri pë hiraoma. Ximonowëteri pë rë hiraonowei, kama Ximono u
koamahe. Pë kahi ã kãi preonomi. 

Ximonowëteri pë yahipɨ he tikëo ha, ai a yahi përɨoma. Ɨnaha të pë
henakɨ wakë kõre kumou xĩrooma. Hei pëma kɨ henakɨ rë kurenaha, pë
henakɨ kuoma? Pë henakɨ wakë kõremoma. Ɨhɨ ei Ximonowëteri pë yahipɨ he
tikë ha, kama Ɨranawëteri pë yahipɨ he tikëoma, Ɨranawëteri. Kutaenɨ
kama pënɨ u rë koanowehei, Ɨrana u wãha yuamahe. Ɨnaha no patama të pë
kuaama. 

 
