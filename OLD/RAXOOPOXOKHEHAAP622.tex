\chapterspecial{Ɨ{ra} {xo}, {opo} {xo} kɨ {he} {haap}ɨɨ}{}{}
 

 

Opo kë a! Pëma kɨ kuɨ. Oporiwë a huma. Yanomamɨ, Oporiwë, opo. 

Kamanɨ a ha xëpranɨ, a wapë makui, ɨ̃hɨ opo, ɨ̃hɨ nakɨ ɨra iha nakɨ kua. 

Ɨhɨ hei opo e nakɨ pata rei pramoma, kahikɨ ihirupɨ makui. A ihirupɨo
tëhë, pata të pë wama. Ɨhɨ oponɨ ɨra nakɨ rë kui opo ɨ̃ha e nakɨ
mahɨkema. Nakɨ ma rë oxei. Ɨhɨ ɨra nakɨ mahɨpou, oponɨɨra nakɨ tɨkema,
kama nakɨ. 

Kamiyë pëma kɨ wapë, ɨranɨ. Ware a waimi! Pë puhi kuu mai! 

A mɨ hetua piyërema, opo. Yanomamɨ kurenaha e huimama. Tëɨ! Tëɨ! Tëɨ!
Krai! Krai! Xiri! Hɨ̃krai! Xiri! Krou! Kopou! Poxo! Rae! Ɨra e kua mɨ
heturayoma. Ɨhɨ Oporiwë e rë kui, e yanɨkɨtarioma, a katitoimaɨ ha, a ha
tararɨnɨ, e u kua katitikema. Ɨra nakɨ mɨma. Opo e nakɨ pata reipramoma.
Hɨ̃ɨa! Opo nakɨ hamɨ, ɨra nakɨ. Ɨranɨ nakɨ rë tapore. 

--- Oxei! Oxei! Mihi kahë wa nakɨ rë kuinɨ, wa iaɨ ha ayaowei --- ɨra e
kuma. 

--- Weti naha kë wa nakɨ kuwë? Hei ya nakɨ rë kupenaha wa nakɨ mata
kupowë! 

--- Kuami! Kuwë yaro, ya të pë wai wãxikipraɨ ha maonɨ, ya no preaaɨ! 

--- Weti hamɨ kë? --- a kuɨ ha, ɨra kahikɨ pata reretarioma.

 

--- Hɨ̃ɨɨ, wa të iaɨ ayao ta yaitakë! --- e ha kunɨ --- Pei! Ipa wa të kɨ
wapaɨ puhio? Mihi ëhë tëkɨ ta ukërari! 

Kɨ noã tapɨyoma. Hawë proreprore ɨ̃hɨ ɨra kama nakɨ wai rë ihirupɨ të kɨ
wai rë kui, hawë unamo të pë wai rë xororoi: 

--- Ukë! Ukë! Ukë! A ɨ̃naharë! 

Hei manakoro ha të kɨ wai xatipɨo tahiopë, ɨ̃hɨ ɨra e nakɨ hipëkema, opo
iha nakɨ oxeprarioma. Kamanɨ: 

--- Ukë! Ukë! Ukë! Ukë! 

Manakoro të kɨ pata. 

--- Ukë! Ukë! Ukë! 

Kamanɨ nakɨ rë tɨaɨwei, ɨra e kahikɨ pata reretaoma. 

 

--- Krɨtɨ!, Krɨtɨ! Pei kuikë wa ohii mai kë të! Ɨhɨ hei kuikë rë wa pata
iaɨ xoao. Yaro wa kãi xëprapë, xama wa xëprapë --- a noã tama. 

Kuwë yaro e puhi topraroma. A hẽkato hãore hërɨma. 

--- Wa të ũ pë wai ha waxikanɨ, wa të pë wai waxikano suhapë --- e
kuma. 

Kama oponɨ horema e xi pë xĩro waɨ xoaoma, kama opo a rë kui, horema xi
pë waɨ ha, a titëtitëmou xoakema. Ɨhɨ nakɨnɨ a iapë, pë ma rë iaɨwei. 

Ɨhɨ ihirupɨ rë të ũ wahatoapë? Hɨ̃ɨ! Ɨnaha kuwë të pë pata wahatomamou ma
mai, të ũ pata wahatopraɨ he yatiopë. Ɨnaha a tama. 

 

 

 
