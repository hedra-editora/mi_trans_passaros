\chapterspecial{{Iwariwë}}{}{}
 

 

Kama Iwariwë hei pë rë kui, ya pë wãha rë tare, ruwëri pë no prepramoma,
kaɨ wakë tanomihe, riyëriyë yaro pë wamahe. Riyëriyë atayu pë wamahe.
Riyëriyë kaxa a pata yaxaamahe. Kaɨ wakë kuami yaro. Ɨhɨ Kaxana kama e
urihi ha, Iwariwë a rii përɨoma, Kaxana a urihi ha. A urihi rii poma.
Kaxana u rii koama. Urihi ɨ̃hɨ Kaxana a wãha kua. Rɨpɨrɨpɨ ɨ̃ha a waɨ
hãtooma, kaɨ wakë rë pore, kaɨ wakë rë titipore pei kahikɨ hamɨ. Mɨ amo
yai hamɨ, Kaxana a urihi kua, Kaxana u mɨ amoa. 

Hëyëha Iwariwënɨ kama e të pë hei kurenaha kama huya e pë kãi rë
përɨawei makui riyëriyë të pënɨ të pë xi wãrii no preo ayao hei. Kamanɨ
rɨpɨrɨpɨ yaminɨ a wama. Të pë toonomi. Suwë makui riyëriyë të pë ha, të
pë no kãi preaama. Hei të pë rë kuinɨ, yakumɨ të pë puhi ha tao hërɨnɨ,
Iwariwë iha kaɨ wakë he rë haaɨ rë piyërahei, hei mɨ amo ha të kua. 

Mi titi hamɨ harɨkano kë kɨ waɨ rë hãtoawei kahikɨ ĩsitoripɨ wai hõra ha
hĩria he harurehenɨ, ai të rë rãa he haruawei. Kãrɨ, kãrɨ, kãrɨ! Kahikɨ
wahato kuɨ makure. 

Ei harɨkano rë kɨ hõra nohi waɨ kui, a nohi karɨkarɨmouwei! E puhi kuɨ
ha kuikunɨ, wãri rë të wakëxi wai praama mare makui, të pë ha rãmanɨ, të
pë mamo kãi ma rë përɨmapouwei. 

Ɨhɨ pei kahikɨ ha, kɨ rë harɨkaɨwei, kɨ wapɨɨ he harukei, hesiopɨ xo.
Kãrɨ, kãrɨ, kãrɨ! E kɨ nakɨ kupɨma wahato. 

Ɨhɨ e pë ha rarɨnɨ, pë noã rë wahato taɨwei, taɨwei, taɨwei: 

--- Hoaaaaaaaa! Pei këëë! Pë ta taeo! --- e pë kuɨ xoatarioma. 

Ai patama kamiyë pëma kɨ patamanɨ kaɨ wakë ha tararënɨ, wakë rë
pëtarionowei, wakë kupronomi. Kamiyë pëma kɨ no patama preaama. Riyë të
pë ha kamiyë pëma kɨ no patama xi wãriprou no preoma, hawë rãakãi të pë
kuaama. Yaro riyëriyë pënɨ të pë xi wãriprou no preoma. 

Ɨhɨ iha wakë he ha ha piyërehenɨ, Iwariwë a prukaremahe, kaɨ wakë ha,
wakë yua piyëkëapotayomahe. 

Të pë puhi rë owahataohe të pë xĩro õha kunoha, kaɨ wakë mori hanomi,
wakë mori kupronomi. Ɨhɨ a mao ha kunoha, hei riyëriyë pëma të pë waɨ
xoawë. 

Ɨhɨ Iwariwënɨ të pë ha hirakɨnɨ, wakë tapraɨ ha hirakɨnɨ, napë pënɨ wakë
tapraremahe. Të wakë pë kãi hĩihaɨhe, ɨ̃hɨnɨ të hirakema yaro. Pei kahikɨ
ha wake titipoma yaro.

Hapa anamahu wakë rë kui, wakë ha homoprarutunɨ, heinaha hawë maramahe
kure të ha, wakë anamahu pata makeama, ɨ̃hɨ wakë anamahu ha kɨ yaropɨ
rɨpɨpɨo hãtooma, kaxapɨ hãrɨkɨpɨo hãtooma, ɨ̃naha të tama. 

Wakë no xi ɨmapou he parohoma, wakë kãi mori wawënomi, kurenaha ɨ̃hɨ a
napë kõkaprou rë piyërahei, ɨ̃hɨ re e wakë wawëmapehe, a napë kõkaprou
piyërayomahe. 

Ĩxiĩxi a rë iaɨwei hamɨ, hena pë si pomama, pita pë rëmama, maxita pënɨ
të pë paterimama, pita pë ka ha titanɨ, hena pë ĩxi ɨnaha të tama, kama
yami a totihotii yaro, rɨpɨrɨpɨ të pë ha. Hei, iwa kë a, wa rë kuɨwei. 

Kaɨ rë wakë no xi ɨ̃hɨtapoma? Wakë noãpou he parohooma. Ɨhɨ wakënɨ wama
aka hemata tapraɨ. Hei iwa kë a, wa rë kuɨwei, pei aka no watëno pëwëmi,
ɨ̃hɨ kaɨ wakënɨ aka rë haikiarenowei, korokoro të wai hemata hëa. Wakë
hopoma yaro. 

A napë kõkaprou piyërayomahe, e të pë waroo piyëkema, kihamɨ e të pë noã
no waxuoma, të pë rë nakayouwei, të pë kõkamoma. Kama a mohotio tëhë, ai
kaxa a yuaɨ mɨ napë kuo tëhë, a napë kõkaprou heamahe. 

Ɨhɨ wakë rë wawëmare hamɨ, rɨpɨrɨpɨ të pë ha, të pë puhi yai toprarou
haɨtao puhiopë yaro, ĩsitoripɨ të nakaxi wai taa he ha yatirarɨhenɨ. Ɨhɨ
iha wakë rë wawërɨhe, napë, Yanomamɨ pënɨ wakë ha piyëarɨhenɨ,
piyërehenɨ, pëma kɨ iaɨ, rɨpɨ të pë ha. 

Hapa pëma kɨ mori ianomi. Ɨhɨ weti ha pata pënɨ rɨpɨ të pë wamahe? Ĩyë
makui, të pë kãi wamahe? Ɨnaha pëma të mori pruka tama. Horema
korimorewë: Tɨ̃ɨ̃ɨ̃! Tɨ̃ɨ̃ɨ̃! Wama pë kuɨ hirii? Ɨhɨ naxomi wama xi kɨ mori
wama, ɨ̃naha pë no preaaɨ kuoma. 

Ei a napë rë kõkapraruhahei, hei kurenaha e të pë kõkaproma. Rë
kõkapraruhe, a wasitaremahe. 

--- Pei! Xoape! --- pë xɨɨ hekamapɨ e kuoma --- Serororo! --- të pë wai
rë kuɨwei, ɨ̃hɨ hekamapɨ ree. 

Hawë xãraima ãto pë wai rë kure mau u pë ha, të pë wai keo ha:
Serorororo! Të pë wai rë kuɨwei. Temoa, hawë reha pë rë kure naha, të pë
rë kure, hekamapɨ Yanomamɨ e kuoma, hei kurenaha e kuoma. 

--- Pei! Xoape! A ta yanɨkɨtaru! Ai wa të pë ã hirii. Hei të pë rë
kõkamorɨhe, të pë ã wayou ta hiri! Henaha yai, henaha wa kɨ napë yai huɨ
kõopë --- hekamapɨ e kuma. 

--- Haaa! --- e kutarioma, pë a marë wahëi 

--- Hai! Hai! Exi të ha? --- e kunomi --- Ho! --- e kutarioma. 

Ɨnaha kama a kuɨ xoawë:

--- Hëëë…! --- a rë kuɨwei, pei a wã haɨ. 

Hei a noã taɨ ha, a yanɨkɨtarioma. 

--- Ho! Awei! Pei pëhë kɨ no tatou! --- hesiopɨ̃ mau u pë hawaro hamɨ të
pë ã rë karëhouwei. 

Pẽi, pẽi, pẽi! Mau u pe he tatoopë ha të pë rë kuɨwei, pẽipẽimɨ, ɨ̃hɨ
hesiopɨ e kuoma, Iwariwë hesiopɨ. Ɨhɨ hesiopɨ e makui, hawë moka e wai
kuwë. Waku kɨ wai oni, ɨ̃hɨ e kuɨ ha, e yai yɨkɨtarioma. 

Ai të pë hapa rë kuprore makui: Hɨ̃ɨɨ! Ɨha a puhi kua yaro 

--- Ma, hei kuikë ipa ya wakë rë tapore, ya wakë wawëmaɨ kuami --- a
kutou xoarayoma. 

A xomi huxutou nokarayoma. A ha miikunɨ, të pë rë mɨre, a kuɨ maopë.
Kama pë praopë ha: Hɨ̃ɨɨ! Të pë mohekɨ mɨ marë kutaowei. Pëkɨ yawëtëa
xoaparioma. A kãi karihipronomi. Ɨhɨ a rë miore, hei të pë noka rĩya rë
ĩkamouwei, hei e të pë wai yaiataroma. Kĩritari e pë wai yaiataroma. Ão,
ão, ão, ão, õoo! Të pë xomi kuma makui, a kãi kupronomi. 

Ɨhɨ ëyëha rë wakë rë titipore, hëyëhë të wakë anamahu pata ma
watawatamope, ɨ̃naha husi kua xoakema ĩkari, hawë kõmikõmi. Ɨnaha kahikɨ
kua xoa parɨoma. 

A rë kure tëhë, të pë pëɨxokɨa hërɨɨ, yaiatarou, huimiri e yaiatarou,
tãɨsarakari e pë yaiatarou,ẽhoamɨri e pë yakaaprarou, yõreketerari e pë
roaroaaprarou, roroaprarotiii, roroaprarotiii, e pë kãi
yahuyahuapraroma, a ka ĩkamaɨ xi totihitaoapehe, e pë yaiataroma.
Hesiopɨ e rë kui kihi e yaipë rëa kure: 

--- A kupro tihë! Miha a kuaaɨ kuparuhë! 

E kuɨ nokamoma: 

--- Kuaa tihë! Miparu hërɨ! --- e kuɨ nokamoma. A mɨ hururanɨ! Të pë ã
ma teteo tëhë:

--- Ɨnaha rë wama kɨ kuaaɨ kupe --- e kunomihe. 

Yakumɨ, të pë ha motarɨnɨ, të karihiproimi ha, të pë ha waximirɨnɨ, pei
të pë wai kuaaɨnɨ, të pë wai ha ninirɨnɨ, të pë no preaatii yaro. 

Ah! Kihi Tẽxori a makui, e kãi hokëprou haɨonomi. Kɨpɨ yai, hei kɨpɨ mɨ
amoa. Hei kɨ yawëtëpɨa kupiyei. Tohomamoriwë a yai, kihinɨ ɨ̃hɨ kihi pata
e rë kui, kihi Tẽxoriwë, ɨ̃hɨ a rë kui pata kee. Tohomamowë oxe kee, të
pë wai rë sinapii, ĩsitoripii, ɨ̃hɨnɨ kihi e kuaama, pata e rë kui e
kuaama: 

--- Pei! Apa, kahë! Wa wapaɨ xomao, kamiyë ya mamo yëo parɨo --- e
kuma. 

Pata e kuaaɨ makure:

--- Sĩo! Sĩo! Sĩo! Tõu, tõu, tõu! --- e kuaama. 

Kuaaɨ makure, pei mɨ tarɨ ha, hëyëha e katioma, Tẽxo e husi ha
horoiprarunɨ, e mamikɨ kãi ha horoiprarunɨ, e posi wai horoi
wauhuapraroma. E aka kãi nianiamoma makui, e mamokasi homotarioma, a mɨɨ
ha, miaa kõkema. 

--- Kahë iha mai! --- e puhi kutarioma. E kuaaɨ ha horohoprarunɨ, hei të
pë rë hɨtɨtɨpraruhe, të pë waximi yaro. 

--- Pei! --- pata e ã hama, oxe iha --- Pei! Õasi! Kahë! Haɨpraru! --- e
kuma. 

--- Kahë iha pei të yai xi kirihiprario --- kuɨ ha: 

--- Waooo! Pë mamo ta yëparu! Ɨhɨ rë! Wamare a ta mɨ! Kamiyë yai! --- e
kuma. 

E të pë mɨ puruparioma. Yõreketerariwë hei të no pretaa kure. Hawë e
rãakãi e kutaoma. Ɨhɨ kaɨ rë wakë no tapou kure. Wakë rĩya ha nokaanɨ.
Hei e no rë tare, e hokëtarioma. 

--- Pei, ɨhɨ rë, pë mamo ta yëparu! Ɨnaha ipa të kua. Sĩo! Sĩo! --- e
kuma, ɨ̃hɨ kiha ree kuɨ kure. 

--- Sĩo! Sĩo! Sĩo! Tëɨ! Tëɨ! Tëɨ! 

Hawë të krë e ã taa xoamakema. 

Ɨnaha a kuɨ tëhë, ɨ̃naha e të kuɨ totihiatarou hapa hërɨa ha, hei tënɨ
kaɨ wakë rë tapore, mamokasi homoprou nokarayoma. E mamo homotarioma.
Ɨhɨ të kupë hamɨ, e mamo xatiprakema, e hokëtou nokarayoma hokëprarioma:

--- Wão! --- hawë e yë hërɨpë --- Sĩo! Sĩo! 

E ku hërɨma pei mɨ tarɨ ha e wai kutou xoarayoma. 

--- Tëɨ, Tëɨ, Tëɨ! --- e kuaprarou ha. 

Hawë e yaua e wai kupario ha, e wai ha wayakarɨnɨ, e kuma. E të texinakɨ
mɨ wai ha yaprekerɨnɨ, e kɨpɨ mɨ wai hetutupɨkema. Hawë hekuramou e kɨ
wai tikutikupɨapraroma. 

Kuaaɨ ha Iwariwë a hokëprarioma. A puhi yopraa makupe, a ha hokëprarunɨ,
a ha tipëtarunɨ, ĩkawã wã no rarɨɨ xoaopë. Tohomamoriwënɨ kaɨ wakë no xi
ɨhɨtarema yai, heinaha e të mɨ wai tarɨaprarou kupe, hei, hei, mɨ wai
taɨaprarou, mɨ wai tarɨaprarou tëhë: 

--- Ho, ho, ho, ho! --- e kurayoma. 

Prohu! Kaɨ wakë anamahu pata yutuparioma --- Tou! --- Hei të no rë tare,
Yõreketerariwënɨ, e wakë nokarema. Ɨɨɨ, krihi, krihi --- pei husinɨ,
husi no rë watënowei, ɨ̃hɨ husi marë wakëɨi, ɨ̃hɨ kaɨ rë wakë unosi, e wakë
nokarema. --- Hɨ̃! --- wakë pata hute yaro heinaha e wakë kãi pata
kuapraroma. Wakë mori kãi pata kei mɨ yapaoma. Hei kihi a no rë tare. 

 

 

 

--- Xĩapo! --- të pë rë kuɨwei, kihi e paoma, kihinɨ: Wooo! Ɨhɨnɨ wakë
pata nokare hërɨma, pë ma rë prei, ɨ̃hɨ. Tu tu tu tu tu tu tu! Apia hi
pata hëwë ha, pei hi nanoka pata ha, wakë pata anamahu makeketayoma,
hesiopɨ e hokëprarioma. 

Hei Yõreketerariwënɨ e wakë mori mapramaɨ tëhë, naasi hirekoma. Hesiopɨ
e naasi hirekei makure, Xĩaporitawënɨ wakë kãi tirerayoma, naasi
hawërayoma. Ɨnaha e kuma, wakë kãi tirerayou ha, wakë misi rupramanomi
yaro, wakë tanomi yaro, naasi notikema yaro. 

--- Ɨnaha kë wama wakë ma tarenowei, ɨ̃naha kë wama wakë ma tarenowei,
wama wakë imi preaɨ ha kë, wama kɨ ã no rĩya preo hëo, wama wakë imi
rĩya preati hëo! --- hesiopɨ e kuma. 

Peheti a kuma, të pë nomaɨ, kamiyë pëma kɨ yaayopë, ɨ̃hɨ pëma kɨ pehi
wãha hiraprarema, kamiyë pëma kɨ ĩximayou hëopë, pëma kɨ pehi wãha
hiraprarema. 

--- Hawaro ha kë, xoati hawaro ha kë, ipa kë ya të ã kãi rii rë
topraowei kë, ya rii makui ha! --- e kuma --- Wakë imi preaɨ ta përahe,
wakë imi parimi preaɨ ta përahe, wama kɨ mamo rĩya protomotou kë! --- e
kuma. 

Peheti e të takemahe. Hesiopɨ peheti a kuma. Pëma kɨ yaayou, pëma kɨ
yãhi kɨ ĩxipë, të pë pehi wãha hirapraɨ katitirayoma. Kutaenɨ pëma kɨ
yaayou. Ɨnaha të kuprou mao ha kunoha, pëma kɨ yaayoimi. A kuma. A ha
kunɨ, kama, hẽaropɨ xo: Kruxu! Kopou! Mau u ha kɨ rii kupɨ kiriopë, kɨ
kupɨprou rë mai! Ai kɨ kãi pëpɨɨ, kɨ kãi kriipɨprou, kɨ he kãi
hayupɨprou, mamorinɨ kɨ kãi yupɨaimi, kɨpɨ matakɨ kãi nini no preaaimi,
hurapɨɨ taimi, kɨ kupɨopë. 

Hei kamiyë pëma kɨ nakɨ rë kurenaha ɨ̃hɨ pë nakɨ kuwë? Kuwëmi. Nakɨ kãi
niniaɨ taomi yaro. 

Ɨnaha të kuopë, të kuprarioma. Wã totihitawë kɨ marë kupɨa xoare. Kupɨa
xoaa. 

--- Pĩri! Pĩri! Pĩri! Pĩri! Pĩri! Pĩri! Pĩri! Pĩri! Pĩri! Pĩri! Pĩri!
--- e kuɨ morokaɨ hëparioma. 

Wakë yureihe ha! Ɨharë kɨpɨ, përɨpɨa xoaa. 
