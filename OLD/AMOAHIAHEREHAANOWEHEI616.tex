\chapterspecial{{Amoa} {hi} ã {he} {rë} {haanowehei}}{}{}
 

Amoa pëma a tapë. Hapa amoa a kuonomi. Kuonomi, ai të pë kãi amoamonomi,
tëhë amoa kama hi rë upraatayowei hamɨ, kɨ ramɨ hupɨrayoma. 

Kutaenɨ hi ã eë hapɨrema Wakusitari a huyanɨ, kɨpɨnɨ mai, yami a huyanɨ.
Katarowëteri pë rë kui, Yãrusi kama nohi e pë wãha kuoma, Yarusi përɨamɨ
a wãha kuoma yaro. Ɨhɨ ai maxi yarɨ hamɨ Wakusitari pënɨ amoa hi ã he
haremahe.

Ɨnaha ai të pë kuɨ: Hei Koteahiteri pë yainɨ amoa kë hĩ ã he haamahe.
Katarowëteri kë pë ha nakarëhenɨ, amoa kë hĩ ã toamahe. 

Amoa hi nohi pauxiamahe. Werehi xina pata huuhamahe. Pë onimoma, pë no
aiama, ɨ̃kɨmo a huuhamahe, pë ha kuaanɨ, amoa hi nohi praɨamahe. Urihi
katehe kë, kuma kë masi he pata yarɨmoma, urihi katehe a pomahe. 

Pouhe yaro, ɨ̃hɨ Koteahiteri huyahuya kɨ ramɨ apɨyo hërɨma. Kɨ ramɨ ha
apɨro hërɨnɨ. 

--- Kiha pëhë kɨ ha paikutunɨ! 

Hei pë pata, hei pë oxe, ɨnaha ramɨ kë kɨ hupɨma, ramɨ kë kɨ apɨyo
hërɨma. Kutaenɨ, hɨ̃ɨɨ! e të xĩi pata yahatotoa hërɨma. Hikari kurenaha e
të xĩi pata kuaa hërɨma. Kuaa hërɨpë hamɨ, kɨpɨ katito hërɨma. Matotapɨ
hërɨma. 

Yãmaro kë xĩi pata hamɨ kɨ mɨ amopɨa hërɨma, mɨ amopɨa hërɨɨweiiiiiii,
mɨ amo yai ha amoa kë ã wa karëhoma, mɨ amo yai ha hẽka a praopë ha
kunomai, amoa kë hi tirurou he hapɨrema, makamaka katehe kë a pata
yaixĩi no aihimou totihiopë hamɨ, amoa kë hi tiruroma. 

--- Ãë, ãë, ãë, e, e, e, e, e, ãë, ãë, ãë, ãë! --- amoa e hi kupɨɨ he
harema. --- Ë, aëë, ëaëë, ëaëë, ëaëë, ëaëë, ëaëë! --- amoa e hi kupɨma.
Kuɨ ha, Katarowëteri pata a rë kui, ihirupɨ pata e rë kui: 

--- Õo! Õasi! Amoa a nohi karëhorati kihi të xĩi pata rë makerati ha,
kihi amoa, kiha amoa kë a morokaɨ kurati, yɨmɨka ta taprao, ɨ̃hɨ rë --- e
kuma --- Yai të ã pata pë wëë! --- pata e kuapraroma. Ɨhɨ Koteahiteri
pënɨ. --- Kihi të ã rë morokarati hamɨ, mihi të pata makamakapɨ rë
matoto piyëhërɨ hamɨ, wa yo ha reikimapaharunɨ, a ta ahehetetaru! ---
pata e rë kuyaronowei --- Pei! Oxei! Pëhë të ta mɨɨ ahetou xoao! 

--- Yanomamɨ rë të pë ã mata tawë! 

Kɨ noã tapɨyoma, amoa kë hi tirurupë hamɨ. Hɨ̃ɨɨɨɨɨ! Makamaka katehe kë e
xĩi pata makeoma. 

--- Õooãaaa, pei kë, oxei, pei kë oxei, amoa hi rë tiruropiyei ë, pei
kë, pei kë, hayë kë ihamɨ ëë, hayë pëhë a yɨmɨkamapëë! --- e kuma. 

Matomɨ katehe hi pata kaɨopë hamɨ, oxe e tukema, Yanomamɨ të pë mɨɨ ha,
të pë xurirou mɨɨ ha, e ha tuikunɨ, e ha tirehetarunɨ. 

Kihi makamaka kë a xĩi pata no aiwë makeaɨ kupiyei, mɨ amo yai hamɨ amoa
kë hi wa kãi opi tirutirumoma, të hi kahikɨ no aiwë no kirii, e të hi
tiruroma. 

 

--- Õooãaa! --- e ha nihoroto hërɨnɨ --- Apa! Apa! Kurahë katehe kë të
wã kãi tirurou kuopiyei. Apa, amoa kë hi ë! --- a kuma --- Pusi amoa kë
hĩ ã no taië, pusi amoa katehe kë hĩ ã rë taië! --- e kuma. 

--- Pei kë! Hayë kë ihamɨ ë! Kɨ ha kupɨnɨ, kɨ rërëpɨa xoape hërɨma. Kɨ
ha rërëpɨpo hërɨnɨ: 

--- Prohu! --- e kɨ kupɨma. 

Amoa hi nohi pauxiaɨhe ha: 

--- Pusi pei kë pë ta pauximo xë! Amoa katehe wama a toapë! --- përɨamɨ
Koteahiteri e kumahe. 

Hi nohi himopɨama pë patanɨ e hi nohi himoama, amoa hi wãha nohi wëaɨ
ha, pë hɨɨ iha. 

--- Tãrai! --- e kuma --- Ha! Napemi! Napemi! Ha! Hei yarohë ya rë kuii,
ha! Weti wa të taɨ ha, wa të rërëɨ mɨ yapa a ta kuponɨ? Wa puhi kuoranɨ
ha kunomai! Napemi! Napemi! Napemi! Hei ya yɨmɨka ha amoa katehe ya rë
hiritaɨwei! Ya mamo rë ikeketouwei, napemi! Napemi! Napemi! Hei kɨ suwë
rë kui, kɨ pauximomaɨ mai! E roa yai a ta përa! Yarohë ya rĩya kuoranɨ
kunomai! --- e kuoma. E kuɨ ha: 

--- Hão! Hãooooo! Noa taɨ yai a ta përaxëa. Pusiwë! Pusiwë! Ha! Ɨnaha rë
kë, ɨnaha rë kë --- pë hɨɨ e kuma. 

E nohi himoama. 

--- Pei kë! Õoãaõoãaõoãa! Amoa katehe hi he hõra rë harenowë! Õoooo! ---
e pë kuma. 

E pë xi wã kãi toaama.

 

 

 

 

 
