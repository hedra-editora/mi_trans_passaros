\chapterspecial{{Këyakëya}}{}{}
 

Kama pë rë kuonowei koro ha mɨ amo ha, pë xi rë wãrionowei, pë rii rë
titionowei, yai tënɨ pë kãi titioma. Këyakëya, Yanomamɨmi makui, a
përɨoma. 

A rë yarënowehei. Kamiyë pëma kɨ no patapɨ përɨo mao tëhë, të pë rë
përɨo xomaonowei të pë wãha xomaa. Ɨhɨ pata pë yahipɨ he tikë ha,
pëɨxokɨ ha, yai të titioma. 

Këyakëya përɨamɨ a wãha, yai të makui. Ɨhɨnɨ Yãimoropɨweiteri pë kãi
përɨoma. Këyakëyanɨ pë kãi rë titionowei, mahu hẽremopɨ kuoma, opo pë
hẽremopɨ rë kurenaha Këyakëya yai të hẽremopɨ kuoma kutaenɨ, Motuxi pë
pata xereremou piyëkëmoma kutaenɨ, kama e pë kãi rë përɨonowei,
Motuxiwëteri pë kãi titioma. Këyakëya ei pë wãha. 

Wetinɨ Këyakëya pë kãi rë titiaɨwei, weti naha pë wãha kuoma? Ɨhɨ
Prãkiawëteri pënɨ Këyakëya a yarëmahe, a xëpraremahe. Ɨhɨ pënɨ pëma kɨ
ixou hiraɨhe ha, Yãimoropɨweiteri pënɨ Këyakëya a unokai yarëmahe. A xëprapehe, a yarëmahe, kamiyë pëma kɨ xëprayopë. A nianomihe. 

Hapa niayou të kuonomi. Pëma kɨ napëmayou, xëpraɨ të kuonomi. Napë pë
makui, pë kãi kuonomi. Pëma kɨ nohi patama waiterimou taonomi, huxuo kãi
taonomi, ɨ̃hɨ pë xëremahe. 

Këyakëya a xëpraɨ puhioma makuhei, a xëpranomihe. A hekura tokua he
yatirayoma, kama a kuprou pëonomi. Hei kamiyë kureneha kuwë të pë no
xĩro preaama, të pë hɨtɨtɨwë nomarayoma. 

Këyakëyanɨ weti tëëpɨ noã prearema? Këyakëyanɨ pë tëë e napë rë
itorayonowei, e napë rë harayonowei, weti naha pë hɨ̃ɨ e wãha kuoma?
Naɨyawëteri ihirupɨ, tëëpɨ noã prearema. Kama përɨamɨ Naɨyawëteri a yai
kuoma. Suwë katehe a yai kuoma. Pë tëë e yai riëhëoma, kamiyë kurenaha
mai! Ɨhɨ suwë katehe yɨpɨ a ha ukëa he ha yatirënɨ, a noã prearema. 

Ɨhɨ a përɨoma, Këyakëya a rë përɨonowei, yai të makui Këyakëya a
Yanomamɨ përɨoma. A titioma kutaenɨ, ɨnaha të tama yaro, yɨpɨ hena
xëpraɨ xi ha wãrironɨ, kama e pë rë kui, e pë no ha prerarunɨ, e pë ha
yarërarɨhenɨ, kama a rë kui a parimi hekura tokua xoarayoma. Ɨhɨ a hëa
xoaa, hekura. 

Kihi hikari a rë kurahari naha, naɨ a pehi pata tihetimamahe ha:

 

--- Ãooo, ãoooo, ãoooo, ãooo! --- Naɨyawëteri e pë kuma. 

Naɨ a waɨhe tëhë, a ukëa hearema. A xëprapë, a wapë. A warema. Yaminɨ a
warema. 

Nakaxi yãhi pë wai ha tanɨ, tanɨ, kama urihiteri pë haikama, pë
topërarema. E yãhi kɨ ha orɨhenɨ. Pë ihirupɨ pë no mapraɨ hearayoma
yaro, hɨtɨtɨwë pë mɨ këa heararema, pë yehire hërɨma, kama yotema e
hamɨ. Ihiru e pë no payeri rë tapraɨwei, pë titire hërɨma. Ɨhɨ pë taɨ
makure, a rë përɨaɨwei, yaɨpɨ rë këprarɨhe, ihirupɨ e rë kui a yure
hërɨma. Temɨ. A rë riëhei. E tikëmare hërɨma. 

Ei a rë yurehe, kiha a kãi kutou tëhë, werehi e kuprarioma. Hëyëha a kãi
rë hare, a kãi rë rahurahumoimati, kihi karexi si rë prarahari naha a
kãi kutou tëhë: 

--- Kuao, kuao, kuao! --- të pë werehi rë kuuwei a no uhutipɨ
kuprarioma, të pë yëɨ ha piyei kunɨ heinaha e ha waroroikunɨ, e kasikɨ
mɨprarema, Këyakëyanɨ, e tikëa mɨɨ ha. Përɨamɨ e ihirupɨ
werehipramarema. A maa ha, e wã kãi yëa mɨ yapakema: 

--- Tãrio, weti ha wa hore piyëkei kuhe? a wãti. Kuato, kuato, kuato!
--- e kuɨ mɨ rërëa mɨ yapakema --- Weti ha a hëprario kuhe? Kuato,
kuato, kuato! 

--- Õiyaoooo! --- e kurayoma. Yanomamɨ ihirupɨ kuoma makui, e kua
topramarema, ɨnaha e kuma. 

Ɨnaha të ã kua, pata të rë kui, ɨnaha të pë kuaama. Ɨhɨ yai tënɨ pë kãi
përɨoma, ɨ̃hɨ tëhë ai të pë rë përɨonowei, ɨ̃hɨ të ha, hei Këyakëya a rë
yarënowehei, Yãimoropɨweiteri pë hirao he paoma. 

Ɨhɨ ei rë pë rë kui, waiha pei rë u kë wãha rë taore hamɨ, pë rë
pakakumare të wãha kupropë. Ɨhɨ rë të he tikë hamɨ, të he tikëatayoa, të
he tikëa kurati, komosi të ã yai. Hei Waika pë rë kui, maa, kama e të
rii taɨhe. Kama pë no patapɨ wãha rii tao. Kamiyë pëma kɨ no patapɨnɨ të
ã rë wëyënowehei ei të ã rii. Të rii ma rë yaitapraruhe. Ɨhɨ kama, ɨ̃hɨ
të rii maxi hamɨ, ɨ̃naha të kuoma, hapa të pë rë përɨonowei. 

Ɨhɨ Këyakëya urihi teri pë rë kuonowei të maxi hamɨ pë rë kuonowei,
Këyakëya urihiteri pë rë kui, ai e pë hëpronomi, kaɨ wakë xinɨ, pë
xëpraremahe. Pë yarëpraɨ haikirayomahe yaro, ai pë temɨ haimi, hei pë rë
kui, Këyakëya kama a rë kui, a hekura ha parimiprarunɨ, a hëtarioma. A nomanomi. Ei a rë kui, hekura pë iha a waroopë, a hëprario kuhe,
Këyakëya hekura. Yanomamɨ pë kuo tëhë, hei pëma kɨ rë kurenaha hekura pë
përɨoma. E warokemahe. Ɨha a kuopë. 

Kama a rë yarënowehei ha a titia xoaami. Hekura yai të pë iha a
warokema. Pei uno kua hëa. Hei pë rë kui, hei pë rë hëpraruhe, hei pë rë
kui, Këyakëya hëyëmɨ e kua rë xoarahai weti naha kuwë të pë hiraopë ha,
Këyakëya a warokema, pë puhi kuu mai! A warokema. 

Naɨyawëteri pë rë hëre, hei pë hëtopë mai! Hei pë mixi rë tuore, pë xĩro
hëprario, ai të pë no patama hëpronomi. Wãisipɨ, ĩsitoripɨ të u wai rë
õkimouwei, pë mixi rë tuowei pë rë kure, hei kë pë. 

Ɨhɨ pë rë kui, te he tikë hamɨ ai pë rii, pei ma pë rë kui, ma pë wãha
rë yehiponowehei, ɨ̃hɨ pë kãi hëprarioma.

 
