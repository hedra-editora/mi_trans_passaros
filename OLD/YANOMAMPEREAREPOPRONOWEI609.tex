\chapterspecial{{Yanomam}ɨ {pë} {rë} {ãrepopronowei}}{}{}
 

 

--- Kihi ãrepo kë ko --- pëma kɨ kuɨ. 

Ɨhɨ ko pë rë kui, Motu unɨ pë mixi ha tuo kuikunɨ, ɨ̃hɨ hei suwë ya wãha
yuaɨ rë taprarɨhe hamɨ, ɨ̃hɨ u nɨ të pë kiriri toreroma, pëma kɨ hiraɨhe
ha. Pëma kɨ tuopë, tuo hiraɨ ha. Të pë tuoma, të u pata tirei ha, të pë
kiriri ĩhetoma, ãrepo ko pë maoma makui, ɨ̃hɨ u pata ha rërërɨnɨ, ãrepo
ko pë kua hërarioma. 

Ãrepo ko pë yërëkoma, yërërarioma. Ɨhɨ Yanomamɨ pë rë kuonowei, ɨ̃hɨ ko
pë. Ko pë tikëprawë, hii hi pë poko hamɨ, ɨ̃hɨ të pë rë kuonowei, të pë
no uhutipɨ, tikëkëwë, ãrepo ko pë rë kui. 

Ko pë rë yakaroprai, hii hi pë hakarakɨ hamɨ, ɨ̃hɨ Yanomamɨ të pë kiriri
yakaropramoma. Të pë tokuu puhio makui, pë tokunomi. Ɨhɨ unɨ të pë xi
wãrihou ha kuikunɨ, ai pë mixi rë tuoprou he rë yatianowei, pë rĩya ha
pokëpronɨ, pë xomi rë niaaprarou huxomionowei, pë kãi ãopanaprarioma. Ai
a kãi iwaprarioma, ai a kãi yuriprarioma, ai a kãi kayuriprarioma, të pë
keparioma, Yanomamɨ të pë. Mau unɨ pë xi rë wãrihonowei, ɨnaha pë
kuprarioma. Taprano mai! 

Wetinɨ pë ha tapraɨ kuikunɨ të pë? Yanomamɨ kuoma makui, pë xi re
wãrihonowei, pë yai. Ɨnaha të pë kuaama. Të pë kuaaɨ ha kuikunɨ, hii hi
pë hamɨ, pata u kɨ hamɨ, ãrepo ko pë tikëkëwë, ko pë sutiprawë. 

Ai ko pë kãi yauprawë, ai ko pë yakaroa, kiha ai të ko wai hĩiatayoa,
Yanomamɨ të pë kuaanowei naha, ko pë kuwë. 

Ai të pë ihiru rë kurenaha, të pë mori haxɨrɨoma, të pë kãi keparioma,
kiriri. Hei kurenaha të pë kiriri keoproma, Xãxa na pë kuprarioma. Ɨnaha
të pë kuprarioma. Të pë kuprou ha kuikunɨ, të pë no uhutipɨ
praukurayoma. Yanomamɨ kutarenaha të pë urihipɨ hamɨ të pë kurarioma.