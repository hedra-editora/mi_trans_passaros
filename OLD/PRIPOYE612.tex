\chapterspecial{Pẽ{ripo} ĩ{yë}}{}{}
 

 

Pẽripo a rë nianowei, ɨ̃hɨ hapa kɨ kãi përɨpɨoma. Kamiyë Yanomamɨ pëma kɨ
yai rë kui no patama pë koyokoo mao tëhë, Pẽripo a rë niapɨnowei, ɨ̃hɨ kɨ
kãi kupɨoma, përɨpɨoma. Hekura kuoma. Kama oxe Uhutimari e pë kãi
hiraoma. Kama pë xĩro hiraoma. Suhiriwë pata, oxe ɨ̃naha e pë kuoma. Të
pë no nini he rë parohoi, ɨ̃hɨ patare e kuoma, Suhiriwë. Ɨhɨ rë a wãha
Suhirina kuoma. Ɨhɨ rë të pë wãha rë yehiponowei, ɨ̃hɨ rë a wãha Yakuana
kuoma. Suhirina, Uhutimariwë oxe, ai a, ai a, ai a, ɨnaha e pë kuoma,
kama pata. Kɨpɨ rë përɨpɨonowei, ɨ̃naha të kuoma. 

Pẽripo a rë niaɨwei hei a yai, Pẽripo niaprarewë, Suhirina. 

Exi të ha a niama? Kama Pẽriporiwë a yahatotoo tëhë, kama e pë waɨ yaro,
Yakuana a wãha rë kuonowei ihirupɨ wama, Pẽriponɨ. A naiki yaro.
Yahatoto ha kihi naha pita ha e të pata roo parɨoma yaro. 

Kihi a rë kui ɨnaha a kuoma? Hɨ̃ɨɨ! Kuonomi. Kama yahipɨ ahete ha,
pukature hamɨ të rë kurenaha, motua e ãhi wõroropë ha, e të pata
wahehetaoma. Yahatoto ha e të pata hãkioma. Ɨhɨ kɨpɨ kãi përɨpɨoma. Ɨhɨ
Yakuananɨ pë kãi rii përɨoma. Ɨhɨ pë tëë, suhe mo kɨ, ihirupɨ e mori
pataɨ, pë tëë mori mokou, ɨ̃naha e pë kuprou tëhë, e pë waɨ nokamoma. 

E pë iximama kutaenɨ, kama Pẽriporiwë a napë ha rurorɨnɨ, oxe kɨpɨnɨ a
mori niapraɨ makure, Yakuana a wayumɨ hokërayoma, të pë wayumɨ huɨ hiraɨ
ha, të pë wayumɨ huɨ, kihamɨ të pë iaɨ, hoko ma pë kuo pë hamɨ, të pë
wayumɨ hu hërɨɨ, kurenaha të hiraɨ ha, pë kuaama. Ɨhamɨ pë ukukema. 

Ɨhɨ hei ipa xapono kurenaha, pë xaponopɨ kuoma. Kamiyë pëma kɨ ɨ̃kɨɨ rë
kurenaha, a ha ɨ̃kɨrɨnɨ, puhi kãi no preaama. Wakë ha yëarɨnɨ, ihirupɨ a
rë nokaaɨ kõowei ha, ĩxino heha yohopa hërɨnɨ, a hokërayoma. 

Kihi naha ai tëka hikari rë prare naha kama e tëka praa, kihi naha të pë
kuke herayoma, roa kupe herayoma. Ai të rë rërëɨwei hei kurenaha, tomɨ
nakɨ nohi rë mohotuaɨwehei, të rërëimama, rërëimama, rërëimama. Pei yo
ka ha a mori kutou tëhë, hei kure naha, të rë kure, të rërëimama. Xapono
mɨ amo a yai ha, ĩxino a wai ha, ɨ̃hɨ, einɨ Pẽriporiwë a iaɨ tararema,
ĩxino a ha. Xapono ha të pë ma rë wawëtoi. Kihi yo ka rë kurenaha, yoka
kua yaro. Pẽriporiwë a iama, ĩxinoma a ha, xapono a mɨ amo ha të pata
hamorimoranɨ: 

--- Ũũũũũ… --- të pata kuma. 

Ẽxehẽroma kɨ makui, kɨ wama. Të pata wëhërɨwëhërɨmoma. Kuwë ha:

Hɨ! A kirirarioma, a kiriri he tatoprarioma. 

--- Yai rë të pata iaɨ ta yaipiyei, ei rë wa të no pata kiriaɨ nosi ë!
Yai të pata, ĩxinoma a ha, yai të pata rë iapiyei! Sãrai! --- e kua mɨ
yaparayoma. Ɨhɨ kama pë hɨɨ a kõaɨ ha, a yɨmɨkamapë. Suhiriwë a
yɨmɨkamapë. Ɨhɨ Suhirina iha, ɨ̃hɨ ihirupɨ, wama yaro kutaenɨ, a noa
prearema, ihirupɨ. A kõrema.

--- Pei! Yai të pata ia harayou. Hei wa wã no rë preohe, të pata iaɨ. Të
pata wëhërɨwëhërɨmou. Ɨhɨ ĩxinohë a waɨ --- e kuma. 

--- Ipa ĩxino a wa harayou --- e kuma, mɨa kãi. 

--- Pei, pei, pei, oxei, haɨmo! Pei, pei oxe, yai kë ũũũ! --- oxe kɨpɨ
kupɨma, e kɨpɨ nɨhɨtepɨmi makui. 

--- Pei! Ipa ya kɨ hĩihaɨ waikire! --- e pë xomi kuma. 

A no tapɨma mai! Oxe e kɨpɨ ma kupɨnowei, e kãi mori no mɨhɨpɨanomi,
kɨpɨ ninipɨo he parohooma. 

Hei kurenaha Pẽriporiwë a wahehetaoma, a mɨprou ha, ihirupɨ e warema
yaro. A ëpëhëoma kutaenɨ, a xi wãrima. E kɨpɨ nini prepɨamoma. Hei naha
të pata kuu makui:

--- Tai xiri, tai xiri, tai xiri! --- heinaha të pë xerekapɨ pata
hãrokaɨ kuaaɨ tikooma. Ɨhɨ të rë kui a tiremarema a ha yaxuprapërɨnɨ. 

A pata tirepɨmarema yakumɨ, xereka pënɨ hei a pata rë yaxupɨre, të pata
rë hamorimoimati, kuaa hërɨɨ tëhë. Tai, tai, tai, tai! Xereka rë pë ma
kuonowei, hekura rë e pë pehi pata hãrokoa xoarayoma. Hei a rë kuinɨ, pë
hɨɨ a yainɨ, a no yurema. 

Kamiyë Yanomamɨ pëma kɨ no patama niayonomi makui, ɨ̃hɨ të pë hirama. 

Pẽripo a tirewë makui, hei kama pëkɨ kihamɨ pë kɨ kuotayoma, ei yoka ma
rë kurati, yoka kua, kama yahipɨ, urihipɨ pesia yaro. 

Hei yoka kurenaha, inaha e yoka kua yaro. Ɨhɨ yoka kua xoaa. Yoka tapoma
makui, hei a rë kui a kuo mao tëhë, a niama. A hatayou tëhë, a
waximirayoma, kama pëkɨ hamɨ, a përɨo ka kuaa hërɨma. 

Hei e rë hokëtore, e rë hokëtou nokare, ɨ̃hɨ kama pëkɨ ha a përɨaɨ tëhë a
nokaaɨ puhiopë yaro, a pehi mɨ nonomarema. 

Kama e yoka ha të pata ha horeikutunɨ kama pëkɨ hamɨ, të pata tipëatayou
tëhë: Prãoo, kroxooo! Yai hamɨ e kãi morokõnomi, tirewë makui, xereka e
kãi hawënomi. Watori hiakawë a kua makurati, xerekapɨ kãi yarënomi. Ɨhɨ
watori a pata huxomi hamɨ xereka e morokoa katitirayo hërɨma. Pei pëkɨ
ha të pata wëkëatayou tëhë, pei a përɨatayou tëhë, mapuupëka pata
nokaretayoma. A pehi kãi pata wahehiamatayoma. Ĩyë kɨ pata rë
hirekerati. Ho, ho, ho, ho, ho! Ooooooo! Pẽripo, Taka, taka, taka, taka,
taka, taka! Ha! A pata porepɨ tamama. 

 

 

Ɨhɨ rë ĩyë kɨ rë kerati, mokure kɨ rë kui, ĩyë kɨ wãrimou kateheo maopë,
ĩyë kɨ kei kurati. Mokure të ĩyë pata kerayoma, hei a pita hamɨ. Ɨha ĩyë
ketayou yaro, ɨha ĩyë pata niayou rë xoarati, niayou kuketayoma. A ĩyë
rë keimati hamɨ, Yanomamɨ kurenaha, kama ĩyë yanomamɨprou xoarayoma.
Pẽripo ĩyë rë kui ĩyë nakaxi, remaxi yëɨ kateheonomi. Ɨhɨ ĩyë kãi niayou
itorayo tayoma. Ĩyë kãi mapronomi. Ɨhɨ ĩyë kɨ kepë ha, hei a rë niare,
kama yahipɨ haikiarema. 

Ai a hëpranomi. Kama Suhiriwë a kãi temɨ kutonomi, pei a no uhutipɨ
hekura hurayoma. Pei a no uhutipɨ xĩro rë hõriprariowei, a hekura
kuprarioma. Kama kɨpɨ rë kui Yakuananɨ kɨ kãi rë përɨpɨawei, e kãi
hëtonomi. A temɨ kãi përɨo hëonomi. Ĩyëpë yanomamɨprou puhio yaro.
Pẽripo ĩyë Yanomamɨ xëtimi pë kuprou puhio yaro. Të kuprarioma. Ɨnaha të
yai kua.

Kamiyë yama kɨ ĩyëpë ha ta kuio! Të pë puhi kuu maoma. Kamiyë pëma kɨ no
patama, ɨ̃hamɨ pë rë pëtouwei të kuprarioma, Pẽripo ĩyë hamɨ. 

Ɨnaha të kua: Pẽripo ĩyënɨ pepi hamɨ pë rë përɨonowei, pë haikiaremahe.
Hekura pë xĩro hëprarioma. Hei kurenaha pë xĩro përɨoma, pë kua makure,
hekura pë niaonomi. 

Ɨhɨ pë kãi hëpraremahe. Suhiriwë yesipɨ, hekamapɨ, ɨ̃hɨ e kɨ wai
hëpɨpraremahe, Yakuana nɨɨpɨ, hekamapɨ.

 
