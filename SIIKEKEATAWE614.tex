\chapterspecial{{Siikekeatawë}}{}{}
 

 

--- Keora kɨrɨɨɨ, keora kɨrɨ! --- a ha kurɨnɨ, kɨ rë tokupɨrayonowei të
tamahe, ɨ̃hɨ kɨpɨnɨ yãɨmou të yai hirapɨkema, yami kɨpɨ makui kɨpɨ
reahumoupɨɨ ha kuponɨ, momo, a yami makui të pë yorehi pata taɨ hirapɨɨ
ha, kɨ no xamapɨ mi makui, xama të pë pata rë tapɨamanowei. 

Ɨhɨ Siikekeatawë xɨɨ e kɨ rë kupɨonowei, weti naha kɨ wãha kupɨa?
Hekamapɨ e wãha. Siikekeariwë e wãha kuoma. 

Siikekeã, keã, keã! Wama të pë kiritamɨ kuɨ hiriaɨ tao? Ɨhɨ e wãha
kuoma. Ɨhɨ hei Yoawë, ɨ̃hɨ mai, ai rii pata yai, ɨ̃hɨ ai a rë kui oxe a
wãha, Yoasiwë oxe ai a wãha, ai pë marë Yanomamɨ tetei, kɨ rë përɨpɨtou
hërayonowei, ɨ̃naha kɨpɨ hëpɨtou kurayoma. 

Yoahiwë, të pë rë kuɨwei, ɨ̃hɨ kihamɨ hei të pë napëpropë, hëyëmɨ pata u
hamɨ, kɨpɨ hupɨnomi. Ai kɨ rii hupɨrayoma. Napë të pë kupropë. Hei kɨpɨ
rë hëpɨtore, Yoahiwë, Omawë pata a yai hei katehe a yai rë kui ɨ̃hɨ mai!
Ɨhɨ Uxuweimɨ si pë rë riëhëi ɨ̃hɨ mai! 

Të si pë puhi rë ahii, të si pë wai tapramou rë rohotei, ɨ̃hɨ hei kɨpɨ
përɨpɨa hëkema. Ɨhɨ pata e hëkema. Ei ai kɨpɨ rë kui, kihamɨ ai a
kurayoma, kihamɨ Totewë a kurayoma. 

Weti ha pei u kɨ he tikëpɨa kure yai? Pëma u pë koro rë mɨɨwei. Kama u
kɨpɨ weti ha u kɨpɨ he tikëa?Ɨhɨ u kɨpɨ hamɨ kɨpɨ rë xereronowei. Ɨnaha
të kua. 

Kɨ yai rë xererepɨprarionowei ɨ̃hɨ të rii. Ɨhɨ të rë kui hei pata e kɨ rë
hëpɨre, kɨpɨ reahumopɨɨ hëoma, notiwa të pë reahumou hiraɨ ha. Kɨpɨ
waikipɨprou, reahumou tiraprou, nii pë pata kõkapɨrarei, momo pë pata
heaka hamɨ xama pë pata makekepɨrei, kupɨaɨ tëhë, ẽpena a kopɨama. Të pë
yãɨmou hiraɨ ha, yami kɨpɨ makui. Kɨpɨ noã tayou, mɨ amo ha kɨpɨ
yãɨmapɨyoma, pata a makui xo. 

--- Hei aihë ya rë kui weti naha yahë kɨ kupë? Yahë kɨ noã tayou ta
kuparunɨ, yahë kɨ iamayou ta yaio këëë --- kɨ kupɨma, të hirapɨɨ ha. 

--- Weti naha Yanomamɨ të pë kuɨ, të pë yãɨmou tëhë? --- Të pë kuma? Ɨhɨ
e kɨpɨ kumahe. 

--- Pëhë e kɨ pëtɨrɨ praparei! --- kɨpɨ xomi kuma, ai të pë kuama mai
ha. Pë ĩtapɨpraapë pë kopemapɨma. 

--- Aë, aë, aë, aë, aë, aë, heeeee --- e hore kuma. 

Kuɨ tëhë, hei hekamapɨ e horepɨkema. Haowa e ha hayurëma. Ɨhɨ ya e wãha
rë yuprarɨhe, e horekema. E wãha rë kuonowei. Ɨhɨnɨ kama pë hɨɨ a wã
pata hĩriapë. Ɨhɨ pë hɨɨ e rë kuonowei, ihirupɨ wainɨ e ã pata hirirema.
Pei e të ã mɨ pata yamou kuimi, e të ã pata ãyoriaɨ kuimi. Ɨnaha të kasi
pata kuwëmi makui, të wai ma ihirupɨwei, të huxomi ha preonɨ, kɨ rë
yaxupɨre të kupropë. 

Hekamapɨ e rërëpɨpe kirioma, kiritamɨ pë wai niaɨ tëhë, pë wai tɨhɨyëmaɨ
tëhë, e të ã pata pëtarioma, yaɨmopɨɨ tëhë, pë xɨɨ kɨ ã karëhopɨɨ tëhë,
kɨ si rë paipɨyouwei: 

--- Hëë, hëë, hëë, haëëë, haëëë, haëëë, kɨ kupɨɨ tëhë, kiritamɨ e pë
napë tiporema. (Ware si marë yoaɨwehei, ware a himomaɨhe tëhë.) 

Kuɨ tëhë, të ã pata pëtarioma. Wã okaroonomi. 

--- Siiiiiikekea, kea, kea, keããããã! --- e të pata kutoimama. 

Urihi kë a pata haruharumotamama. 

--- Siiiiikekea, kea, kea! --- e të pata kutoimama. 

Të wai ma ihirupɨwei rë, kiharë të wai ma hure. 

Kuɨ tëhë, pë xɨɨ kɨpɨ noã tayou tëhë, a he tatoprarioma. Pei yo ka ha e
haowapɨ huheprakema. E kiriri huheprakema. 

 

 

--- Xoape! Xoape! Kɨ ã ta mapɨiku! Yai të ã no pata kiriaimi, wahë kɨ si
rĩya ikekaimi, të ã pata ahetea waikire, xoape, kɨ ã ta mapɨpo! --- e
kupɨma. E kɨ ã mapɨprapema kiriri, mapɨprao tëhë, e ã pata pëtou
nokarayoma. Kɨ mata waipɨprao tëhë, të ã pata nokakeyoruma. 

--- Siiiikekea, kea, kea! --- e të pata kupɨtarioma. 

--- Hɨ̃ɨ! --- e kɨ kupɨma, e kɨ kiriri hokëkëpɨprou ha xoaronɨ, ɨ̃hɨ weti
naha e kɨ kupɨprarioma?

--- Pei kë! Pei kë! Yai tënɨ pëhë kɨ si rĩya rë ikekaimi ë! Pusi pei
këë! Pei këëë! Pei a ta haɨpraru xë! Pata e kuma, ya e wãha rë
yuprarɨhe.

--- Haɨmo pusi, xei, hapoxë pei kë, haɨmoxë, hekamapɨ e mɨ wai
tarɨapraroma. 

--- Keora kɨrɨ! Keora kɨrɨ! Keora kɨrɨ! --- e kɨpɨ kuɨ xoaoma. 

Ɨhɨ rë e kure, porakapɨ kɨ rërëpɨa xoarayo hërɨma, pei u heaka hamɨ.
Kihamɨ kɨ kepɨ kiriopë. Kɨ kupɨa hërɨɨ tëhë, hekamapɨ ya e wãha rë
takɨhe, ɨ̃hɨ kɨ kupɨa hërɨpë hamɨ, e texina ĩyë. Prohu! 

Ɨhamɨ e pë nosi yaurayo hërɨma. Ɨhɨ rë pë yëɨ. Ɨhɨ exi të pë Yoasiwë?
Mau u pë hetu hamɨ, të pë texina rë ĩyëi? Ɨhɨ e kuprario hërɨma. Ɨhɨ xɨɨ
e ku hërɨpë hamɨ, a no uhutipɨ rë hëaanowei, mau u pë hetu hamɨ pë yëɨ.
Ɨnaha pë kuprarioma. Pei a yai rë kui, a kãi kepɨye kirioma. No uhutipɨ
a hëpɨmake hërɨma. Ɨhɨ rë a pararupɨre hërɨma. Ɨnaha të kuprarioma. 

Ɨhɨ kɨpɨ rë kepɨora kiri, kɨpɨ no uhutipɨ rë përɨpëye kirionowei hamɨ,
pei u koro titia. Ɨhamɨ kɨ përɨpɨa. Kɨ rë nomapɨno rë mai, ɨ̃hɨ kɨpɨ
xoaa. Ai kɨ ha wãritipɨprarunɨ, kɨ nomapɨnomi. Kɨ ha xawarapɨprarunɨ, kɨ
kãi nomapɨ taimi. 

Ɨhɨ kɨpɨnɨ yãɨmou, të rë hirapɨnowei, ɨ̃naha të tapɨma yaro, Yanomamɨ
pëma kɨ reahumou. Pëma të pou hëa. Ai të pënɨ reahumou tararenowehei, të
rë hiranowehei, kuami. Ɨnaha të kua.
