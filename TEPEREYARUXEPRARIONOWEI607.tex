\chapterspecial{{Të} {pë} {rë} {yaruxeprarionowei}}{}{}
 

 

 


Yarori pë rë kui, hei yaro pë hirapramoma, yaruxe, tomɨ, xama, Yanomamɨ
kurenaha të pë rë hiraonowei, warë, paxo, të pë rë hiraonowei, tẽxo,
kiritamɨ pë kãi hiraoma, hei kurenaha. 

Ɨhɨ tëhë kama të rë wãrihore, poxe pë rë kui, Yanomamɨ të pë rë kurenaha
a huɨ taonomi, a përɨaɨ taonomi, kama xoati a huɨ rë xoaonowei. Poxe
yaro kë a rë hunowei ɨ̃hɨ a wai mahu a xĩro huma. Poxe, wɨxa, hõrama,
xĩhɨna, prẽari. 

Ai, ai, ai, ai, ai, ɨ̃naha të pë huɨ kutaoma. Hei kurenaha urihi a
hɨtɨtɨoma, yaro pënɨ? Ma, hei të pë xĩro kuoma. Totori pë kãi kuonomi,
pë kãi huɨ taonomi, totori Yanomamɨ pë kuonomi, opo pë kãi hunomi. 

Hei yaruxe, Yanomamɨ a makui wama a waɨ, ei të pë rë kui Horonamɨ a kuo
tëhë, pë xi wãrihoma. 

Yanomamɨ të pë yaruxeprarioma, Waika kë pë. Kama Waika pë wãha kuoma,
Yanomamɨ. Yaruxe pë rë kui Waika pata pë përɨoma. Waika pata të pë
hiraoma. Ɨhɨ Waika pë rë hiraonowei, ɨ̃hɨ kama Waika rë pë rii yaro pë xi
wãrihoma. Ɨhɨ rë pëma pë Waika yaruxe waɨ, pë xi rii rë wãrihonowei.
Wayumɨ pë xi wãrihou haikoma. 

--- Õasi ya hũka kɨ nohi hëtɨa yairëhe! Ɨnaha ya hũka kɨ rii hëtɨa
kurayou kuhe. Ihiru hɨtɨtɨwë të pë kãi rë kui. 

--- Õaaa! Xiri! Xoape ya hũka kɨ rii hëtia kurayou kuhe. Õaaa! Xiri! ---
e pë kuma. 

Ɨhɨ wayumɨ rë pë xi rii wãrihiprarioma. Waika pata kë pë xi rii
wãrihoma. Xomaomɨ të pë, pë xi wãrihoma. Urihi kë a haikia xoaremahe. Ai
të kɨ yahipɨ xee hëama rë mare! 

Hei të u pata koro hamɨ, hei wama të u pëɨxokɨ no yuripɨ waɨ rë xoape,
të u koro pata makui hamɨ, yaruxe të kɨ wakë pata xopoi kunomai të kɨ
pata ma rë huɨ korowë piyëkei. 

--- Fĩfĩfĩ! --- pë kutoma

Ɨhɨ Waika kama nohi patama pë kuoma kutaenɨ pë wayumɨ huɨ xi ha wãrionɨ
pë xi wãrioma. Pë hũkakɨ ha kërarunɨ, pë hũkakɨ mɨ yaprekewë. Pë hũkakɨ
hëtɨtoma.

 

Hëyëha, Wãikayoma pë kãi hiraomahe. Wãikayoma pë kãi rë hiraonowehei.
Koteahiteri pë yahipɨ he tikëre hamɨ, hei kë pë yahipɨ.
Õramisitarematari pata kë pë yahipɨ. Hëyëha pë rii hiraoma. Ɨhɨ pë rë
hirare pë yai naiki he ropao totihioma. Yaro a waɨ no teteonomihe. Pë
yai naikioma. Ɨhɨ kutaenɨ Õramisitarematari pë wãha kuoma. Ɨhɨ
Õramisitarematari pënɨ Koteahiteri pë nohipomahe. Kama nohi e pë kuoma.
Pe he rë waroyouhe rë tikëkonowei Õramisitarematari pë wãha kuoma. 

Ɨhɨ rë pë iha amoa hi nohi kõapraɨ piyëkomahe. Kama pë yahipɨ he
tipëtëmoma. Pata të pë wãha yai. Oramisitarematari pë yahipɨ he tikë ha,
Waika pë xi rë wãrihonouwei pë rii hiraoma. 

. Urihi ha, pë xi wãrihia xoararioma. Pë përɨaɨ kõonomi. Ɨhɨ pë xi rë
wãrihiraruhe, pë no uhutipɨ huomopotayoma, urihi a haikiremahe. Urihi a
he tatohowë rë kurenaha, a urihi yaitawë makui, a urihi haikiremahe,
yaruxe pënɨ, totori pënɨ. 

 

 
