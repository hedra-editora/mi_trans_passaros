\chapterspecial{{Të} {pë} {rë} {oruprarionowei}}{}{}
 

 

Oru pë kãi hunomi, oru Yanomamɨ kurenaha pë kãi përɨoma, pë kãi kuoma.
Ɨhɨ, kihamɨ, Pẽripo ĩyë rë itorati hamɨ, urihi hamɨ, kiha pë xi
wãrihotayoma. Ɨha pë oru rë kerayonowei, të pë si wëyëɨhe, oru pënɨ.
Heaka hamɨ, pë xi rii wãrihipraritayoma. Pë praɨaɨ mɨ ha hurɨnɨ, pë xi
rë wãrihonowei, hei wama parɨkɨ mɨɨ. Oru pë hunomi, hetu pë hunomi,
wãikoya pë kãi kuonomi, yahetipa pë kãi kuonomi, yuri pë kãi kuonomi,
Yanomamɨ wama të pë yãhi kɨ waɨ. 

Urihi ha pë ha nakarehenɨ, pë huɨ ha kuikutunɨ, Wataperariwë, Heturiwë
pata xo Oruri pë kãi hupɨɨ ha kuikutunɨ, urihi ha pë xi wãrihoma, pë
praɨɨ kateheonomi. 

Pei të pë horoimo pë ha, të pë ma rë yãmouwei, pei të pë pata yãprutaaɨ
yaitaama, Oruri pë ha oraora ya të wãha takema, korokoro pë wãha kuami,
pë xi rë wãrihonowei. Ɨhɨ Oruri pë rë kui, kama pë urihipɨ ha, Yanomamɨ
kurenaha kamiyë pëma kɨ rë kurenaha pë përɨoma, pë xi wãrihiprarioma. Pë
xi wãrihopë makui, pë praɨɨ mɨ ayoma, pë ha xorehenɨ, Yanomamɨ pë përɨo
parɨoma. 

Ɨhɨ exi e të përɨamɨ kupɨoma? Pata, pë oxe. Oruri pë kãi rë
përɨpɨonowei. Ɨhɨ pë kãi praɨpɨɨ mɨ kãi rë hurayonowei, Watawatariwënɨ
pë kãi përɨoma, Oruri, Heturiwë xo. Heturiwë pata e wãha yai, pëɨxokɨ
hamɨ ke e. Pata ɨnaha e kɨ kupɨa hei, pë xĩro. Wãikoyariwë pei a haa
xomarayoma. Ɨnaha pë kua. Ai, ai, ai pë kuoma. Wãikoyariwë e kãi kua,
kama pë rë onimonowei, kamiyë pëma kɨ onimopë. Wãikoyariwë, Hetu,
Watawatariwë oxe e wãha, suhe u haikatimɨ. 

Parawari pënɨ pë kãi hiraomahe, Parawari pë xo pë hiraoma, ɨ̃hɨ pënɨ pë
rurure hërɨmahe yaro, Oruri pë xi wãrihamapehe, katehe kama pë xĩro
hirao yarɨtaoma. 

Wãyapoto a parɨkɨ ha pë hiraoma, ɨ̃hɨ Wãyapoto a parɨkɨ ha pë përɨa xoaa.
Ɨhɨ e wãha kua xoahe. Yarɨ ha, ɨ̃hɨ kɨ tëhë pë përɨoma, a urihi pomahe,
kama pë urihipɨ wãha. Pata pë rë përɨanowei, të wãha urihi yai. Oruri
pënɨ u rë koanowehei, Wãyapo u koamahe. Ɨhɨ u yaruamahe. Wãyapo katehe u
yaruamahe. Pë rë yãrɨmonowei, u rë koanowehei. 

 

Kamiyë pëma kɨ praɨpë, ɨ̃hɨ të rë hiranowehei, ɨ̃hɨ pënɨ të praɨɨ
hirapehe, pë hurayoma makui, pë yaitaaɨ tikooma. Pë xi wãrihou tikoopë
makui, pë hurayo hërɨma. Pë praɨɨ mɨ ayo hërɨma. Kama pë oruriprou
xoarayoma. Pë oruriprarioma. Ɨhɨ ai të pë iha pë praɨɨ mɨ hunomi. 

Weti pë iha pë praɨpë pë hurayoma? Ɨhɨ pë xi rë wãrihonowei yarɨ ha,
xapono pata a praa xoaa, yarɨyarɨ të ha. 

Oruri pë rë xoanowehei, pë pata rë hiraonowei ɨ̃hɨ weti naha pë wãha
kuoma? Ɨhɨ pei pë xi yai rë wãrihonowei, sipo ha pë yãmou makure, pë no
rë Oruri preaanowei, pë rë oruriprarionowei. Pë rë yaitaanowei. Të kɨ ã
si pata ma hipikitapiyei, pë kuratapɨ u hariihe ha, të kɨ ã si pata ma
potehetapiyei makui: 

--- Weti naha pë pata kuaaɨ tikoa kupiyei?

Pë nohi kuaama. Ixarowëteri pë iha, pë xaponopɨ ha pë xi wãrihoma.
Ixaropɨwëteri pë përɨoma. Pë xi wãrihoma. Pata pë rë kui, ɨnaha pë wãha
kupramoma, Ixarowëteri. Ɨhɨ përɨamɨ a rë kui ɨ̃naha rë a wãha kuoma.
Hekura pë përɨoma, hekura pë wãha. Yanomamɨ rë pë kuoma. Yanomamɨ
kurenaha pë përɨoma. 

Hei kurenaha pë përɨoma makui, pë poreriprou kõonomi. Ixarowëteri ɨ̃hɨ
oruri pë xi rë wãrihamanowehei pë wãha. Ɨhɨ pë xaponopɨ sipo ha, pë ha
yãmorɨnɨ: 

--- Ɨnaha pë kuaaɨ hëopë tao! 

Pë puhi ha kunɨ, pë tiprutaama. Oxeyë kihi ĩxi kurenaha, wakë poko kɨ
hĩia rë kurenaha, hei ora ĩxi hĩia rë kurenaha, hei koro ĩxi rë
kurenaha, pë yãmou kuaama. Maraxari pë kuaama, huwë moxi pë kuaama, hei
kurenaha pë wakë rukëkoma, yamixano. 

Katehe të rë huxutamarenowei pei pë yãmou hëoma. Ɨhɨ kama Wataperari
kama u ha, pë yãrɨmou hëkema, u wai au, të u xĩi wai praapraamopë ha, pë
hëkema. Heinaha u xĩi kuoma. Ɨhɨ Ixarowëteri pë xaponopɨ ahete ha, e u
kuoma, e u pëtariomahe. 

Hei kamiyë pëma kɨ rë titipiyei hiramorewë nahi ha, kihi Oruri pë yãmou,
ɨ̃naha pë hirao kuoma. 

Pë yãmoma, katehe kɨpɨ yai rë kui, pë pëtarioma, ɨnaha pë pëtou
kurayoma, hei, suwë mahu a, hei Parawari katehe kɨpɨ. Ɨnaha kama pë xĩro
kuoma. Katehe pë yai rë kui. Ɨhɨ pë rë huxutore, pë mɨa kãi no rë
preaare, pë mɨ tikëtikëpraroma e pëtariomahe. Ɨhɨ hapa ya wãha rë
yuprarɨhe e parɨomahe. Noha hamɨ Wãikoyariwë e kuoma. Hɨtɨtɨ, pata e
nohapɨ aimama, pë oni pata rë prei. 

 

 

--- Hɨ̃ɨ! Wɨ̃sa! Wɨ̃sa! Pë husi he ã pë mamo xatipraamapehe. 

--- Hei, ɨnaha ipa ya të taawaikike kuhe! --- pë kuɨ topraroma. 

Yanomamɨ kurenaha pë nakɨ kuonomi makui, pë ha oruriprarunɨ, ɨ̃ha pë xi
ha wãrihiprarunɨ, pë nakɨ hararioma. Hapa oru a kãi hunomi, wa si rë
wëaɨwehei të kãi praonomi, Wãyapotorema pë kãi kuonomi, miomaakahe pë
kãi kuonomi, maraxa pë kãi kuonomi, huwë moxi pë kãi kuonomi, kuonomi.
Ɨha pë xi rë wãrihore, ɨ̃hɨ pë xi rë wãrihorati ha, katehe pë xi wãrihopë
ha, hawë warë kɨ pata hõra kuprarioma. Oru pë kuprou yaro. Karihirima,
pẽreima, arawaomɨ, waro pë kãi pata kurarioma. Ɨha pë rë kuaare ɨ̃ha hei
a urihi rë kui, a haikiremahe. Ɨnaha pë kuprarioma. 

Pë xi rë wãrihamarahei, ɨ̃harë, kama pë xi rë wãrihiprore ha, pë
heakaprario hërɨma. Heaka hamɨ kama pë kurayoma. Kama katehe pë rë kui,
pë pehi sutihiprou yaro Torururururu! Yãru e kurayomahe. Prohu! Kihamɨ
pë kuketayoma. Hëyëmɨ pita ha pë kuami. Kihamɨ pë huɨ. Katehe pë yai
përɨo puhiopë yaro, katehe pë kua kurati. Pë pepiami. Pë heakaketayoma. 

Ɨnaha pë ha kuprarunɨ, ɨ̃hɨ ɨ̃naha pë ha kuprarunɨ, weti naha norimɨ e pë
rii kuaama? Ɨnaha e pë riikuprou mɨ heturayomahe. 

 
