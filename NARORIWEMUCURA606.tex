\chapterspecial{{Naroriwë}{}{}
 

 

Ɨhɨ të pë rë kuaanowei, hei pata a yai rë kui a urihi rë wëyënowei,
urihi a rë kui, urihi kamiyë pëma kɨ rë përɨaɨwei a rë wëyënowei, pata
përɨamɨ yai, përɨamɨ a rë kuonowei, Këpropë kɨ urihi mɨ amo hamɨ he tore
ha a kuoma. Pei a wãha rë kui, pata yai, pata pë rë përɨaɨ rë hira
hërɨɨwei, pë rë përɨanowei, a wãha urihi, a wãha kua. 

Urihi a rë kui, a rë hẽreamonowei, kawãa të rë takenowei, kawaamou pëma
të tapë kurenaha, a hirapë, a rë wëkenowei, hapa Yanomamɨ të pënɨ hẽrea
a pou maopehe tëhë, a pou mao ma makuhei, a patamoa rë notirayonowei,
ɨ̃hɨnɨ pata urihi a rë hipënowei, weti naha a wãha kuoma? A wãha kua:
Yanomamɨ të pë hẽrea rë hipëkenowei Koparikesi wãha kuoma. 

Hapa Koparisi yai përɨkema, përɨamɨ yai, ɨ̃hɨnɨ të pë kãi notikema. Pata
të pë rë pakakumanowei, të pë wãisiapɨ rë hëprarionowei, ɨ̃hɨ Koparisinɨ
të pë kãi përɨkema. Hei Koparisi rë kui hei a përɨa, hei Koparisi, hei
heri e rë kui përɨamɨ Wãhaawëteri e kuoma. Ɨhɨ a wãha rii kuoma
përɨamɨ. 

Pe heri xo kɨ rë hëpɨprarionowei, kama urihi Wãha rë yukenowei Wãhaawë a
wãha kuoma. Pëma kɨ no patama rë përɨamaɨwei a urihi rë hipënowei, hapa
pata kɨ yai. Kamiyë yama kɨ no patapɨ yai, hei kamiyë yama kɨ no patapɨ
iha a urihi rë hipëke hërɨnowei, Wãhaawë a wãha kuoma. Hei ipa huya pë rë
kurenaha pë kãi rë përɨonowei, kama Wãhaawëteri e pë wãha kuoma. 

Hei kama Kopari, Hoari xo kɨ rii përɨpɨoma. Hoariwë a wãha kuoma.
Yanomamɨ të pë horaɨ rë hiranowei ɨ̃ha a kuoma. 

Urihi a hamɨ Yanomamɨ të pë përɨaɨ mao tëhë, hei pë përɨoma, hei, hei,
hei. Ɨnaha pë kuoma. Hei Koparisi yahipɨ, hei kee xapono. Koparisinɨ
Porena u koama. Porena u ha xaponopɨ praoma. Ɨhɨ u koama. Kɨ rë
përɨpɨonowei u wãha. Ɨhɨ u yaruama. Porena urihi, kama urihipɨ Porena a
wãha rë kuonowei a yupoma. Ɨha pë përɨoma, ɨ̃hɨ u ha, hei pe heri pei a
urihi yai rë huwëponowei, mɨ amo yai hamɨ. 

Yanomamɨ të pë horayopë, ɨ̃naha të mori kuaanomi makui, hei ya wãha
yuprarema. Hoarinɨ, Koparisinɨ a kãi rë përɨkenowei, wãritiwë pëma të
wãha rë hiripouwei. 

Hapa totihi të mixiã rë wapanowei, ɨ̃hɨ të wãti yaia, ei kɨpɨnɨ të ha
hirakɨnɨ, a hiraɨ, a hiraa xoakema, ɨ̃hɨnɨ. Të xi wãrihiwë rë taɨwehei,
të xi wãrihiwë xomi rë taɨwehei, hei Hoarinɨ të yai tama, hɨrɨ a yai rë
pore. 

Ɨhɨ iha të kɨ taɨ ha tararɨnɨ, hei wãriti të rë hiranowei, ai a horaɨ
xoaoma, Yamonamowãro a rë horanowei, a rë wapanowei, wãriti tënɨ a
wapama, hapa, ai xëpraɨ kuo mao tëhë, ai të nomaɨkuo mao tëhë. 

Pata Hoari a wãha rë kuonowei, pata Nokahorateri a wãha yai rë
yukenowehei, Nokahorateri pë kuprou xoarayoma. 

Ɨhɨ tënɨ a horaɨ xoaoma, ɨ̃hɨ iha e kɨ nakarema. E yuaɨ xoarema, e mo ko
wai ha huyetirënɨ e wapaɨ xoaoma. Wãriti tënɨ a rë horanowei të rii. Hei
kamiyë yama kɨ no patama rë kui mai! Ai rii. Ai të rii. 

Ɨhɨ katehe a rë përɨkenowei, përɨamɨ a kuoma, Yamonamowãro. A no xi
hiraarema. Hei kamiyë kurenaha mai, mɨ amo hamɨ amoamo a yai kuoma. A rĩ
yai kẽterio totihioma, wa henakɨ hɨprɨo, wa hɨprɨo, wa huɨ ha, wa rĩ
warou rë kurenaha, a rĩ kuoma. Pei henakɨ rĩ, kuwë yaro, ɨ̃ha suwë
Yanomamɨ të pë ha riëhëaprahenɨ, ɨ̃naha të pë napë kõo kuo puhiohe yaro.
Ɨhɨ iha Yanomamo wãro iha të pë hirakemahe. Hirano të taprapë. 

Suwë kɨpɨ waropɨkema, a ha tapɨrarɨnɨ. Ɨhɨ a rë hikarimore ha, ɨ̃ha kɨ rë
ropɨawei, kama kɨ kupɨopë ha, a kuaaɨ yaro. Të pë hikarimou hiraɨ ha,
hikari a tama. Ɨhɨ kama kɨ xaponopɨ prapɨopë ha, kɨ ropɨopë ha,
kɨpɨkororoa xoakema. A tapɨrarema. A mɨpɨma. 

--- Kurahë wãro a riëhëwë rë totihi! 

Kɨpɨ puhi kupɨtarioma, henakɨ si yai ëpëhëoma, ɨ̃hɨ pei henakɨ rĩ ha.
Hĩa! Kɨ puhi kupɨɨ xoaoma, urihi a rĩ pata kẽteri haikiwë ha, a rĩ
hirakaama. 

Ɨnaha a rĩ kuwë ha, kama a rĩ kuwëmi makui. 

Naroriwë a rĩ kuwëmi makui, a ha huxutarunɨ, suwë kɨ no wayuawë kõpei
yaro, kɨ no xi harirapɨwë totihiwë ha, a huxutarioma. Të pë huxutou
hiraɨ ha, a nohi ohotatanomi, wãriti të pë makui Yanomamɨ totihitawë të
pë xëpehe, huxuo hiraɨ ha. A napë rë rurupɨkenowei të rii. 

Suwë kɨpɨ pëpɨtario ha, hei a rë kurenaha wãriti të rëpraoma. Të praopë
ha, suwë kɨpɨ hapɨa katitirayoma. Xiri! Kuxuha! Krɨhɨ! Mamikɨ të marë
tamaɨwei, ɨ̃hɨ të ha krɨhɨmonɨ, suwë kɨpɨ mamo xatiprakema. 

Të rë wãritii, të kãi xomi kea nokarayoma. Kama ihamɨ kɨpɨmi makui,
mohoti katehe a yai ihamɨ kɨpɨ kõpɨoma kure ha. 

--- Kamiyë iha kɨ kõpɨoma, ipa suwë rë kɨ pëpɨtario ë, ya kɨ no xi
hirapɨaɨ! 

A puhi xomi ha kunɨ, a rĩ hĩtari makui, a kãi krĩhipɨ, a kãi warapisi
makui, a kuaama, a huxutou puhio yaro, suwë kɨpɨ hãkɨkopɨma, ɨ̃hɨ naha
kɨpɨ kupɨaɨ ha, e kea nokarayoma. 

--- Hëyëmɨ, hei kë ya! --- e xomi kupɨma, kama ihamɨ mi makui, a nohi rë
yaipɨpore pëkɨ no aihiwë yawëtëtao horayoma, yĩɨ e kɨ kasi kɨ ĩyë wakë
xurixurimoma, kuopë hamɨ: 

--- Kihi yai, kihi pëkɨ yai! --- e kɨ kupɨɨ kãi upraoma. 

Kuɨ tëhë, e xomi wãyamoma, wãyamou taomi makui, e xomi wãyamou kãi
kepɨrayoma: 

--- Ae, ae, ae, napemi, hei nii ipa ya, ya e kɨ, kɨ rë ma, makepo, pore
a wa yãhi ha yurɨnɨ, hei ipa suwë kɨ, kɨ rë kõpɨpohe ha yãhi ta hipëaɨ
ayaonɨ a --- Kama ihamɨ mi makui a xomi kuma. 

Kama posi moko kero, kero. Ɨnaha të kuɨ ha, kɨpɨ mamo ha axëpraikunɨ pei
të rĩ ha kɨ rupɨrayo hërɨma, kɨpɨ mamo ha axëpɨpraikunɨ:

--- Kuxu! --- kahi u këxëɨprao hërɨma. --- Kuxu! --- kɨ kupɨ hërɨm., 

Kɨ yaxupɨrema, kihi Yamonamowãro pëkɨ hamɨ kɨpɨ katitipɨke herayoma.
Kama e nahi yawëtëa yaro, kɨ ha ukupii kuhurunɨ kɨ yakapɨpari hirayoma.
Kama a rë kui a kõpema. 

--- Hɨ̃ɨɨ! --- a puhi kutarioma --- Exi wahë të taɨ? Ɨnaha kuwë të kɨ
kupɨonomi! Weti ihamɨ wahë kɨ huimaɨ kuhe?

--- Kahë ihamɨ! Kahë pë napë kõo. Pë tararema yaro, a ta hapo! 

 

A hurihipɨa mɨ parema. Pei kɨpɨ parɨkɨ ha a makepɨpoma. Pei a rĩ ha a mɨ
hetutupɨrema. Kuaaɨ ha, wãriti të rë wayamore, të no preaama, a ɨ̃kɨma. 

A mohe poarioma, moo pë pata makui kama a rĩ hĩtari hamɨ, a kãi
motepɨoma, mamo kasi pë motepɨmou haikioma. Kuwë yaro a huxutarioma,
rope a hurayo hërɨma, a no yai rë hërɨpɨ hiraɨwei a ahetea yaro, a rërëa
xoakema, a pehi yuaɨ ha, e rope ha nakarënɨ a ha rërëikunɨ:

--- Pei, hërɨ a ta hio! Ya ta wapa, kamiyënɨ! Suwë kɨ hore kõpɨpohe ya
kɨ a no ta prepɨmapo! Ware ã no prepɨma kɨhë! Peheti re ya wã! Hei kuikë
rë ya wapaɨ xoao! Ãtahu kɨ ta hio! --- e kuma. 

Si ihehewë a wã kãi hupɨrema. 

--- Pei, kutaenɨ ipa a ta yurë! Hei anɨ, a ta wapa! A ta wapa! Wapëpraa!
Weti kë? e kɨ kupɨma.

--- Weti mai! Wahë a nohi taɨ waikire! Yamonamowãro! Wahë pë xami taɨ
waikire! Yamonamowãro pë wãha xami rë kure! 

Kama a kuhupɨmi makui të kuma, a maxixipɨ yaro mohekɨ wãritiwë makui, a
kuma. Hei pei he rë kui ha, pëma kɨ henakɨ rë kurenaha henakɨ kuwëmi
makui, he tapramou wãritiwë makui, a kuma, hũxipë kãi wãritiwë makui, a
kuma, mamo xatio kãi wãritiwë he parohowë makui, a kuma. 

--- Peheti rë kë?

--- Awei, peheti hei kuikë ya wapaɨ! 

--- Wã haɨ yaio, pei yurë hërɨ! 

E ha kõponɨ a xurukou xoa peheroma. 

Naroriwë nɨɨpɨ e ã hama, pë nɨɨnɨ a hore wasima: 

--- Xei! Exi të ha wa xurukou kure? Kuo pëtao! Kuo pëtao! --- e hore
kuma --- Mihamɨ, xei, exi wa të taɨ? Exi wa të taapraraɨ ayaa kure?
Mihamɨ! A hurɨhë, a huɨ ta yanɨkɨ taru! --- e hore kuma --- A hua
kõrɨhë. Kama të pë hesiopɨ! Kama të pë! Kamiyë ihamɨ të pë tao puhi kuɨ
ayao tihë! --- e kuma, pë nɨɨ --- E kɨpɨ hũkakɨ kahuaɨ ha! --- e kuma. 

Praha makui a rĩ warou yaro. 

--- Ɨhɨ exi të ha mai! Ma! Ya huɨ! 

Kihi a rë kayapamo rahari ha, kiha a haɨpraɨ puhiopë yaro. A haɨprapë! E
rërëkema. E hua xoarayo hërɨma, kayapa hi kɨ hõra pë ramapou tëhë. 

Kou! Kou! Kou! Kou! Ãaaaaaõoooo! Aë, aë, aë, aëëëëëëëëëë! Katehe e a
karëtoma. Të kɨ wayu wapaɨ ha, reha a wapama. Ãroko hi pë hamɨ reha pë
marë sutiowei, reha pë marë tuo xĩroaɨwei, ɨ̃hɨ a ha ukuikunɨ, a hõra
përao tëhë. 

Ãroko hi pata rë upraawei iha:

--- Tarararararara! --- reha e kupe hërɨma. 

--- Kuxu! Kuxu! Kuxu! Ya wapaɨ ta yaio kë. Ya hamiwë ta wapaxo! --- e
kuma. Ɨhɨ reha rë a horaɨ parɨoma. A horama. Ɨhɨ rehanɨ: 

--- Paha! Hɨtɨtɨ anɨ! Paha! Paiii! 

Õramisi yoamarema. Ɨhɨ re e uno. Ɨhɨ rë õramisi rë tɨhɨyëprarenowei
hamɨ, ɨ̃hɨ rë pë õramisi kuprawë, a yuo mɨma. Ɨhɨnɨ e kɨ hamianomi. E kɨ
okearema. Ãroko hi rë kui, e ko hi henakɨ porepɨ kea tahiarayoma. Ɨhɨ
kama reha a rë kui a rë horaɨwei e torere pe hërɨma. E nomaɨ makui, e
kenomi. Ɨha kama rë a harorayoma. 

 

--- A no huxuaɨ tikooma ta yaitanɨ --- e matarioma, reha. 

Yai ha e kua yaro. Ɨhɨ a ha taakɨnɨ, õramisi ha yoamarënɨ, katehe a yai
hikarimopë ha e ukua piyëkema. E kɨ no horawëapraɨ rë mai! Mixiã tiremaɨ
rë mai. 

A rerekeaprarou tëhë, Paha! Paha! Ɨha rë e rë yutuprore, hei reha a rë
horare, e ã hama. Ɨha rë hei rë e rë kui a rë horaɨwei a hamirayou yaro,
e he tiherikema. 

--- Pei, a ta moyawëiku! Ware a hore horahe! Naro a rĩ wãriti rë
hĩtariweinɨ, ware a hore wapaɨ parɨohe, miha kahë a ta moyawëiku! Kahë
wa napë hore huimahe --- e kuma. 

--- Hɨ̃ɨɨ! Ya yuo mai kë të! Wãriti anɨ ware a waɨ mai kë të! ---
Yamonamowãro e kuma. 

A wãti kua ma waikirayoi ha. 

--- A wã no hore huxuoma ta yai tanɨ ɨɨɨ!

A kuu tëhë, a rerekeaprarou tëhë, hãyokoma a tuyë taɨ tëhë: Paha! Paha!
Paha! 

A ɨnaharë, ɨnaha e kɨ horaa takema, wa no no tetepɨ ma rë mai, ɨhɨ
naxomi të kɨnɨ. 

Të pë no tetemaɨ tao marë mahei, ɨha e xi wãrihiprou xoarayoma,
wãrihiprarunɨ, e porepɨ kerayoma, a ha kerɨnɨ: Sarai! Hesiopɨ kɨpɨ
ihamɨ, ɨha rë a keheropë, a no tetenomi, ɨ̃hɨ e ha kõtaponɨ:

--- Pei! Hĩa ya rë saihia tikorɨhe ë, ya rë saihirɨhe ë! --- e kuuroma,
porepɨ --- Kaɨyë wakë ta yëpɨpa xë ɨ̃ɨ --- e kuma. 

A maɨ waikia hërɨa yaro. A hore huripɨɨ mɨ paa, huripɨɨ tëhë e
kepɨrayoma. 

Ɨhɨ Yanomamɨ të pë ɨ̃kɨɨ hiraɨ ha, e kɨɨ̃kɨpɨma, kɨɨ̃kɨpɨ xoaoma, puhi
wayuyopɨma yaro, puhi mɨrapɨɨ yaro, kɨ hãkɨkɨpɨaprou, kɨ mɨa kãi
ɨpɨhɨpɨaprarou, hẽaropɨ a nomawë përɨopë hamɨ, kɨ tikukupɨaprarou, kɨ
tirurupɨaprarou, ɨ̃ha wãriti e të xomi nikeropɨma, a ma horanowei e xomi
ɨ̃kɨma, e xomi kiriri ɨ̃kɨma, e ã piyëkoma:

--- Õasiwë të pata yaio! Xëtëwë të pata yaio! Xëtëwë a pata xamia përaru
haikë! Asi yai! Ipa e pata pëpɨtou ta kõro! --- a xomi uhuti kuma. 

E kuɨ tëhë kihamɨ e kɨpɨ rurayoma, të ã hiripɨɨ puhiomi yaro. Ɨhamɨ e
xomi tiporepɨa ha kõrɨnɨ, kihamɨ e xomi kuaaɨ kõoi maɨ tëhë, kɨ rupɨa
kõrayoma kihamɨ kɨ rii ɨ̃kɨpɨma, ɨnaha kɨ kupɨama, kɨ huxupɨtarioma yaro,
a ɨ̃kɨɨ makui, mapuu kɨ kãi hanomi, xomi kuu pëoma, a xomi ɨ̃kɨɨ pëoma. 

Kuo tëhë, e ha kuokuopo hërɨnɨ, hesiopɨ kɨpɨnɨ a yapɨpema, yaaɨ tëhë,
wãriti të rë kui a hãtoprario hërɨma, a no tokupɨma marë! A xomi
hãtoprario hërɨma. 

A ha tokurɨnɨ, Yanomamɨ të pë xëpraɨ hiraɨhe ha, të pë mayo nosi pou
hiraɨhe ha, të pë nosi yaupraa xoakema. 

--- Mayo taeiwei, mayo taeiwei, taeiwei! --- kuaaɨ xoatarioma. Mayo nosi
hikepou xoatariomahe --- Ɨhɨ rë a wãritinɨ a xamimararei kuhe. A wãriti
kua marë mai, a wãriti hore ma rë tokurɨhe. --- Pei! Kama rë ã! --- a
noã taɨ xoaomahe --- Pë unokãi përɨkei ha yamuku! Ɨhɨ pëma a no payeri
tapraɨ xoao. Kamiyë pëma kɨ përɨamɨpɨ hore xëprarɨhe! --- të pë kuma. 

A nosi yure hërɨmahe, a nosi ha yurë hërɨhenɨ, ɨ̃ha a napë kõkaprouhe,
tokonari pënɨ, xĩrianari pënɨ, mamisipreimari pënɨ, koyeri pë kãi, pë
kuaama. Kiritari pë kãi pë nosi yauama. 

Ɨhɨ pei mayo nosi yai rë hikepore, hiima kurenaha hũka kɨ yakëɨ rë mai!,
Resimaretawë a nakaremahe. Resimaritawë a hayuremahe, mayo nosi
katitipraimihe yaro. 

Maa ma pë hamɨ, maa ma pë kurenaha, maharixitoma pë rë kure hamɨ, mayo
tokua waikirayou yaro. Hei a rë xëprare, kihamɨ mayo rë tɨhɨyëmatiiiiii,
wawëri pë pata ha mayo tokurayoma. A rë tokurɨhe, kihi ai të pë rë
heniyomo pohori. Maupuuwei u rë papohori naha, kihi Naroriwë a hitëo
kupohori, pei makɨ pata ha, a heakaprou piyërayoma. 

A tokuu puhiopë yaro. Hii hi ha Naroriwë a tua piyëkema. Ɨnaha
komorekomore ãroko hi kurenaha ɨ̃hɨ pei makɨ pata komore xatiopë ha, a
rukërayo tayoma. A he ruketayoma. Pei makɨ tuyëmapë. Ãroko hi yai hamɨ,
Naroriwë a rukënomi. Ɨhɨ kɨ ha, a he rĩya ha ruonɨ, a rukërayoma. 

Unokãi hixehixemou xoaoma. A mikema. Unokãi. A mɨprou yaro, a xëprarema
yaro. Të pë unokãimou hiraɨ ha, a unokãimoma. Ɨha a mitaoma. 

Ɨha Resimaritawënɨ, kama mananaepɨ hamɨ, mayo nosi rë hikepouwei yɨmɨka
takema. 

 

--- Hëyëha! --- e puhi kuma, e yɨmɨka takema, a mitakema. 

Kana ã hãkipoma, ai ã huuporanɨ. Õoooo, õooo, õooo! E mixiã kɨ kãi
horeheoma, e yɨmɨka takema. 

--- Õooo, õooo, õooo! Yamonamowãro! Yamonamowãro! Wa të oarei kuhe,
ɨ̃naha pë rĩya tapraɨ kuhe! --- e hũhũrua kuma, pei e hũhũrua makui, a
noka hekaɨ ha. --- Ma rë kui! --- Ɨnaha pë rĩya tapraɨ ɨɨɨ, Yamonamowãro
ɨ̃naha pë rĩya tapraɨ ɨɨɨ! 

Hũhũrua kuma, kuɨ ha hĩri tarënɨ, e rarɨa xoarayoma ɨ̃ha, e kirirarioma
pei a wãha, e rarɨa xoarayoma. 

--- Hɨ̃aaaaaaaaaëë, aaaaaaëë, hëyëha Naro a rĩ wãti rë hĩtariwei hëyëha
wãriti a wãti makui ware a no ka hore rë heka yahi aaaaaë! --- e kuma
--- Hei yahi a rë kupe, ɨ̃hɨ kihi rë të ma pata koro kumopë ha, wa të no
tupraaɨ haɨo taopɨ rë mai! 

Ɨhɨ pei rë ma pë nanoka rë kuinapë pënɨ ma pë ha karomaɨhe ha, të pë
ãtahu nanoka pata rë taamaɨwehei naha, makɨ nanoka pata taamamahe, pë
siparapɨ kua ma mai rë, a xëpraɨ he yatirayomahe. Ɨhɨ të rë kui, a ha
xëprarɨhenɨ, a rë xëprarenowehei, napë pë mi makui, pë siparapɨ rë
kure. 

Parawari pë ha nakarehenɨ, ãrimari pë no preaaɨ yaro, arari pë makui pë
siparapɨ yahekioprou no preaoma yaro, pë poopɨ yahatomou no preoma,
pokorari pë makui hapa të pë waɨ tipuramaɨ no preomahe, rukëimi ha, pë
nakaremahe. Parawari pënɨ, pë rë hiraawei, pë hiraa rë pepiawei, pë
nakaremahe. 

Ɨhɨ hei wãriti tënɨ, katehe Yamonamowãro iha a sioha rë kuaawei, ɨ̃hɨ e ã
harayomahe: 

--- Pei! Hei wama kɨ rë kui, hayë pë yai ta nakatarɨhe, xoayë pë yai rë
hirare, miha hayë pë yai hiraa kupe, hëyëha, ahete ha pë hiraa kupe, ɨ̃hɨ
rë pë siparapɨ yai kua kure --- e kumahe. 

--- Pei! Pei! Pei! Oxei, rërëiku, ɨ̃hɨ kahë rë wa! Pë ta kõa! Pë ta
kõaxë! --- e pë kuma, a noã tamahe: sioha ai hei, tëëpɨ yupoma: 

Pë kõremahe. Kõrehenɨ, pë ha waroikunɨ, ɨ̃hɨ pënɨ e ma kɨ napë kea
xoakemahe. Kama pë puhinɨ, pë siparapɨ wãriao puhiomi yaro, pë no preaaɨ
maopë, ɨ̃hɨ ai pë siparapɨ rë wãriaonowei, të pë hemata no wai preprawë
ha, kama pë puhinɨ, ma kɨ huxomi pata ëpëhëprare hërɨmahe, hii hi
kurenaha, kama pë puhinɨ, makɨ huxomi pata ha ëpëhëpramarɨhenɨ, të kɨ no
pata tuyëwëapranomihe. 

--- Kraxi, kraxi, kraxi --- të kɨ atahu pata yutuhamaɨ piyëkopehe, e
makɨ napë pata kea mɨ hetutua xoakemahe. Ɨhɨ wãrimahi pë pata rë
kurenaha, të makɨ pata rii kuwë, kihi kë të kɨ posika pata yawakaɨ
haɨtao huimati, të kɨ posika pata yawëtou kuimati, hawë makayo kɨ ka
pata taamamahe. 

--- Kɨ mamo no ta yërehe --- e pë kumahe Parawari. 

Ɨhɨ të pë husi ma rë tirehetai, ɨ̃hɨ kama xoati pë siparapɨ hĩiprawë,
sipara rë pënɨ, ɨ̃hɨrë pënɨ pehi rë tuyënowehei, pë siparapɨ hĩihiwë. 

Hei kamiyë pëma kɨ yaro, Yanomamɨ pëma kɨ mamo yëo tëhë, mayẽpɨ a pao
ha, pei pëma pë husi wãha rë hiraɨ, sipara e pë, sipara rë a kepou kure.
Wa si wërema, wa si nohi no tapɨ rë mai! Të pë nohi ma rë kure. Kraxi,
kraxi, kraxi! --- ɨ̃hɨ hei rë të rë kutaruhe naha, të pehi wëkëama
hërɨmahe. No tetenomihe. Kru tu tu tu tu tu! Të kɨ ãtahu pata xɨrɨkamaɨ
piyëkomahe, të kɨ pata rë tihatomouwei heinaha kuwë, të kɨ ãtahu pata
ĩtatarayo hërɨma. Hũaaaaaaa! Hei siparapɨ wãriaopë teri të pë husi
onohowë no rë preprai, kihi të kɨ mɨ pata puruwë. 

--- Ɨnaha kë yai ë, kɨ wã kãi rë haɨma piyehei ë --- e pë kuma. --- Kru
tu tu tu tu! të pë pata kutaama. Ĩsitoripɨ heinaha kuwë të amo hõro wai
tikëa hërɨma, pë siparapɨ hawëɨ he yatioma, hei të wainɨ të kɨ pata
huwëpoma. Kuwë makui, këprou haɨtaonomi, kurenaha rë të pata:

--- Pei kë! Aaaaaaaaooooo! 

Pei të kɨ koro pata reiwë totihiwë rë a makui! Të kɨ pata hãweteo rë mai
kë! 

--- Aaaaaëëëë, e pë kuma. --- Pei kë kahë wanɨ, kihamɨ të pata ora këɨ
kuaa hërɨpë! 

Ihamariwë a noã tamahe. Ei të kɨ ora pata ɨpɨamaɨ puhimahe, të pata
hãweteproimi ha, të pata këɨ haɨami ha, ɨ̃hɨ hei rë të kɨ ha yõriyõri rë
a rë taare, a rë ututuare anɨ, Ihamariwënɨ të kɨ ora pata ɨpɨretayoma.
Pë siparapɨ hawëa he yatirayoma. Kihi të kɨ pata ma rë tuyëɨ
hërakɨrɨhei, kiha e të kɨ ora pata ututuretayoma. Ihamariwënɨ: 

--- Ware a xëprarɨ! --- të kuɨ ha maonɨ, të pë kirihou marë mai!

Ɨhɨnɨ kɨ yai ɨpɨrema. Kama yõriyõri enɨ, ihiya masita rë kurenaha, e të
no owawëmi makui kɨ ora pata ɨpɨre kirioma, xĩroxĩro të ha yami
yaiikutunɨ, xi kãi ha kirirɨnɨ mai! Ku tu tu tu tu tuuuuuuuuuuuu! Hawë
kihi të parɨkɨ pata ketayou të kɨ pata tẽreremotayoma të kɨ pata kë
hërɨɨ yaro. 

Naroriwë a mɨa no preoma, a ɨ̃kɨma, mapuu kɨ kãi kei mɨ tëapraroma, a
puhi õkii yaro. 

--- Tuuuuuuuuu, tẽẽẽrererere! 

Kihi Ihamariwë pehi rë yokëɨ nokarakiri, hëyëmɨ të keo maopë. 

--- Ãaaaa! --- A pehi rë yokëɨwei, kihamɨ të no preaaɨ a pehi keo
kurakiriiiiiiiiiiiiii, a yaupraye kirioma, pei imisinɨ, të wãti yaupraye
kirioma, kuprao tëhë, pei e makɨ pata rë këre, ai te hi kɨ pata rë
hayuyare, e te hi kɨ hawërayoma, ahehe hamɨ moi pei a rë yaukenowei
kirionowei, a xëkei. 

Ɨhɨ tëhë a rë wãriarɨhahei. 

Ɨhɨ hei yarori pënɨ, ara pënɨ, mayẽpɨ pënɨ, pokorari pënɨ, hororomɨ
pënɨ, paruri pënɨ, kuremɨ pënɨ, katara pënɨ, katauri pënɨ, yãpi pënɨ,
Yanomamɨ kurenaha të pë kuoma yaro, hei kurenaha a nohi warokemahe yaro.
Ɨhɨ rë ĩyë pë rë hɨprɨarahei të pë warokema. Ɨhɨ rë ĩyë pë wai praaɨ rë
marahei, ĩyë pë napë warokemahe. Ãrima pë wai makui, të pë wai rë hãrei,
axiaxi ĩyë pë wai rë hɨprɨanowehei ɨ̃hɨ rë të pë. Kiritamɨ pë makui të pë
yaitawë, ai të pë he wakë, ai të pë he axi, pë mamokasi kɨ kãi axi,
ɨnaha pë rë kure, ĩyë pë hɨprɨamahe, të pë rë kuonowei hamɨ, ɨ̃ha rë pë
xi wãrihopë ĩyë pë hɨprɨaɨ kurahei, ai kihi pë rë itorɨhe hamɨ, pë
hãtopɨ nahi mɨonomi. Ɨharë. 

Ai pë kõa mɨ ha yaparɨnɨ, pë ni kuopë ha, pë haropë mai! Ɨhɨ hei rë ĩëpë
rë yãarahei, hɨprɨarahei, haikorahei, ɨ̃ha rë pë ha waikiprarunɨ, pë yëo
xoaokema. Pë xi wãrihiprou xoarayoma. Urihi a haikia xoaremahe. Urihi a
hëprou rë mai! 

Ai të pë parɨkɨ ĩxi yahetiataroma. Të pë õramisi hãhɨataroma, mamo kasi
kɨ hɨprɨataroma, të pë henakɨ kãi hɨprɨataroma, ai të pë yaro he marë
rohorei, pei hẽoxipë wai hɨprɨamahe, pei xĩhipë makui, xĩhipë kãi hɨprɨa
haikiaremahe, xĩhi pë praonomi, ɨ̃naha të tamahe. 

Pei makɨ ɨpɨarewënɨ xĩhipë hɨprɨama, ɨ̃hɨ ũ kɨ marë rohorei, ɨ̃hɨ pei rë
xĩhipë, pei hẽoxipë hɨprɨamahei, pei kõhesi ha, ĩyëĩyë e të wai
hɨrɨkɨkema. 

Kuwë yaro ɨ̃ha ĩyë pë rë waikarahei, pë yëokema. Pë marayoma. Ɨhɨ të rë
kui, të maprarioma, ɨ̃ha kama pë rii huokema yaro. Ɨha kama pë xi rii
wãrihiprarioma yaro, pë rë huoi kuhe, ɨ̃hɨ tëhë të wãisipɨ maxi rii hamɨ,
ai të rii kua notia, ai. Ai të ã. Ei të rë kui, të rë tanowehei, të ã
kuprarioma. Ihamariwë. Naroriwë pehi rë tuyënowehei të ã. 

Ɨhɨ rë te he rii tikëa kure. Ɨhɨ rë a urihi ha, urihi a wãha pei pë rë
përɨonowei a wãha. A wãha kãi kua. A wãha urihi rë taponowehei. Pëma kɨ
urihipɨ wãha marë kuprai kurenaha a wãha kuopë ha, të pë përɨhɨoma. Ɨhɨ
kama katehe a rë xënowei, ɨ̃hɨ Moyenapɨwei a parɨkɨ ha, a përɨoma. Katehe
a yai rë takenowei, Moyenapɨwei a parɨkɨ ha a përɨoma. Ɨhɨ Moyena pei e
makɨ wãha kuoma. Ɨhɨ kɨ të pëpoma, Yamonamowãronɨ. Ɨhɨ kama pënɨ, kamanɨ
Moyenapɨwei të wãha yupomahe. Moyena a urihi poma. 

Hehu makui ɨ̃hɨ Moyenapɨwei e kɨ kuoma. Katehe a urihi yaro a tapoma. Ɨhɨ
naxomi a himo rarou tëhë, urihi a rĩ pata hirakaatima. A rĩ pata hirakaa
xoaa, kama a përɨo no kuopë ha. Ɨha kama a no hekama përɨa xoaa,
Moyenapɨweiteri pë wãha rii kua. Ɨha Moyenapɨwei teri pë përɨa hëa, kama
pë wãha kuoma yaro, pata pë wãha kuoma yaro. 

Ɨhɨ të mɨ amo ha, te he tikë ha, hëyëha Iwariwë a rii përɨoma. Ɨhɨ
Yamonamowãro a xamiano rë kure ha a urihi mɨ amo ha he tikë ha a rii
përɨoma. 

 

 
