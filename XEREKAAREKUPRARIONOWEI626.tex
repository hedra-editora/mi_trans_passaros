\chapterspecial{{Xereka} a {rë} {kuprarionowei}}{}{}
 

 

 

Xereka a rë kuprarionowei. Weti naha të kupronomi! Kama pë teri a kua
yaro, hawë hikari a pata ha tapramarnɨ, xereka si rë kekenowei ai të
kuami. Kama pë teri pënɨ pë kuopë ha, a përɨopë ha, hawë ɨ̃naha si pata
kuoma, e të si pata rë kuprarionowei, ɨ̃hɨ tëhë të rë
piyëmaɨ kukenowehei, e si kuoma. 

Ɨnaha të kua, kama pë teri yai. Si rë taprarenowehei, kama a rë
përɨonowei, ɨ̃hɨ a wãha, Xororiakapëwë e si, ɨ̃hɨnɨ xereka a niaamapë e
si, si rë tapramarenowei, xoro ɨ̃hɨ të pë no uhutipɨ ihirupɨ yëɨ, mau u
hamɨ. 

Xororiakapëwënɨ si xereka taprarema. Hauya si tapramarema. Ɨhɨ iha si he
rë harenowehei, a piyëremahe, kihi ipa u rë para kiri, kihi të si pata
koro, ɨ̃hɨ hei ĩhete rë të si pata yamoo kurayoi, ɨ̃hɨ e si yai,
Yanomamɨ tënɨ mai! Ɨhɨ e si piyëremahe. Yanomamɨ të pënɨ xereka a
ponomihe, pei si piyëremahe, si ha piyërëhenɨ, si ha kearɨhenɨ, të pë
niayorayoma, hapa. 

Hapa të pë hõrimoma, xereka a ponomihe, ruhu masi pë wai xomi niaamahe
tɨrɨtɨrɨ të pë wai xĩro niaamahe mahemahõ, urihi hamɨ të si pë rë
kuprai, tomɨ si poko pë, yãxaamahe, kohere si poko pë hawë xereka pë rë
kure, ɨ̃hɨ të pë he õkawa yãxaaɨ no preomahe. Xereka pë kuami yaro.
Ɨhɨnɨ Yanomamɨ të pë niayopë, si taprarema, ɨ̃hɨ teri a yai.

 


 

 

 
