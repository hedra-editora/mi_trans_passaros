\chapterspecial{{Kasimi}}{}{}
 

 

Hekura pë iha, hei kurenaha pë kuopë ha, kɨ waropɨopë, kɨpɨ
hëpɨprarioma. Waropɨkema, awei, kɨpɨ si rë poaɨwei. Ɨhɨ hekura pë iha, a
rë waroore, Yanomamɨ pë përɨaɨ rë kuonowei naha, a kuprou maopë. 

Hekamapɨ kãi warokema. Ɨhɨ Pẽripo ĩyënɨ pë no rë watëɨwehei, pë yesinɨ
hekamapɨ a kãi warokema, hekura pë iha.Ɨha a kua xoaa. Ɨnaha të kua. A nomanomi. Hekura pë huɨ tëhë, a hupë, kama a warokema. Parimi a rë
kuowei, a warokema. 

Hekura, ɨ̃hɨ hapa pë rë kui, Ihiruwëteri pë xaponopɨ kuopë ha, Kasimi a
warokema, hekura pë wãha. Ihiru të pë yosika rë rararenowehei pë yaro,
pë wãha Ihiruwëteri kua, hekura. Ɨhɨ pë iha Kasimi a warokema. Hekura
Ihiruwëteri, Oxemawëteri pë iha a warokema, Kasimi a warokema. 

Parawari Yokënamari pë yai hiraopë ha, xĩro të pë pata praɨpraɨpraropë
ha, Kasimi a yai warokema. Kamiyë pëma kɨ reahumou hiraɨhe tëhë, pë
reahumou tëhë, e warokemahe. Kasimi a wãha kuoma. Ɨhɨ Pẽripo a rë
nianowei nɨɨpɨ wãha. Pë nɨɨ e wãha Kasimi kuoma. Ɨhɨ a hëprarioma, yami
xĩro, hekamapɨ xo. 

Ɨhɨ ĩyë ha yanomamɨprarunɨ, hei kurenaha, ĩyë ha pëtarunɨ, ai të pë
hëpranomihe, hei pata pë rë përɨhonowei. Pëma kɨ xëyopë, pëma kɨ
niayopë, të tapraremahe. 

Hapa ai të rë mohotimouwei, të kuonomi. Hapa të pë puhi mohotioma. Të pë
xëyou tëhë, praɨɨ kurenaha, të pë ka xĩro ĩkaprou pëotima. Të pë ma
niaɨhe tëhë, të pë imɨkɨ kãi rërëkëapraroma. Hapa të pë no yuayonomi. Të
pë ma niaɨhe tëhë, të pë kãi praɨma. Ɨnaha pë kuaaɨ pëoma. 

Ɨhɨ hei Pẽripo ĩyënɨ të pë rë niare a patamorayoma, Yanomamɨ hei të pë
kupropë. 

 

Kamiyë Yanomamɨ pëma kɨ përɨaɨ rë hiranowehei, hapa të pë përɨkema. Hapa
hekura pë rë kui Yanomamɨ kurenaha pë kuoma. 

Taprano hekura pë kuami. Kama xoati. Yanomamɨ kurenaha. Hei xapono ipa
kurenaha, wawëtowë yahi kurenaha pë kuoma kãi, kahuhuwë mai, pë
hiraoma. 

Kama pë rë përɨohe hõra, ai tënɨ pë rë hiranowei, hekura pë kuami. Hei
kurenaha ipa xapono hamɨ Yanomamɨ kurenaha pë kuoma. Wawëtowë pë kãi
hutima. Pë nohimoma, pë ã kãi wayoma, pë kãi hama huma, kuaaɨ tëhë, pë
kuoma makui, ɨ̃naha pë kuo ha kunoha, kamiyë yëtu hëmɨ, pëma kɨ
haikiareihe. Pëma kɨ rë waɨwehei. Ɨnaha pë kuo xoao ha kunoha, hei huya
wama kɨ rë kui. Ea, ea, ea! Hɨtɨtɨwë wama kɨ kuɨ. 

Pë wawëtowë kua yaro. Hei kuikë pë wawëtoami. Yanomamɨ kurenaha pë kãi
praɨma, praɨama, wawëtowë, pë kãi reahumoma. Yanomamɨ praɨpraɨmou
wawëtowë kurenaha pë kuaama. 

Pë kãi himoma, pë wãyamoma, ɨ̃hɨ pë rë hekuramore, amoa kurenaha pë kuma.
Amoa a rë taɨwehei ɨ̃naha pë kuma. Pë hesiopɨ kãi hãkɨoma, pë kuaama. 

Wawëtowë pë hirao tëhë, yarɨta ha. Kama pë yarɨtaoma yaro, kihi ma pë rë
kui, ɨnaha të pë kuonomi. Ɨhɨ kihi kama pë yahipɨ hamɨ pë përɨhɨrarioma.
Ɨnaha pë kurarioma. 

Hekura taprano pë mai! Wetinɨ pë taprarema? Kama xoati pë Yanomamɨ rë
përɨkenowei pë yaro, kuoma makui, pë wawëtowë kua ha, ɨ̃hɨ yayë a wãha no
uhutipɨ rë hirore, hekura a makui, a waroo xoa. Yanomamɨ a kuoma yaro.
Ɨhɨ yai të rë nianowei nɨɨpɨ ɨ̃hɨ pë xĩro kuopë ha a ha waroa taronɨ,
wawëtowë pë kuopë ha, e kõo kateheo ha maohenɨ. 

Pë pëka rë kahuprarenowei, Yanomamɨ a wãha, ɨ̃hɨ a wãha Kasimi kuoma.
Maxikomi ai a wãha. Pei pëka yai rë kahuprarenowei, Kasimi a wãha yai
kua. Maxikomi oraora a wãha. Korokoro a wãha yai Kasimi kuoma. 

Ɨhɨnɨ yotema a pata ha yehitarɨnɨ, hei yo ka rë kurenaha, yo ka kuami
makure, pë peipɨ yo pata rë haawei hamɨ të pata yehitarema. E pë mɨ
puruama, pë mɨ puruaɨ tëhë, e të pata pëtarioma. A yehiponoma mai! Të
pata ha pëtamarɨnɨ, të yosi ka pata hore kuwë totihiwë makui, e pata
hõkikeyoruma. 

E të pata ha hõkiikionɨ, të kãi pata rë hare, ɨ̃naha a kuaaɨ tëhë, e të
pata hõkikei ha, hekura e pë ka ĩkapraroma, no ka ĩkaprarɨ he, ĩkaprarɨ
he kurenaha e të pata yãɨka hërɨɨ tëhë, hekura pë yahipɨ ka
komaaimatayoma, komaa hërɨma, komaa hërɨma, komaa hërɨma, pë pë ka
kahuprarema. Kihi pei ma pë ma rë kõmii. Pë ka kahuprarema. Tei, tei
huxomi hamɨ pë tapramarema. Hekura pë huxomipramaɨ xoarayoma. Të yai
kuprawë. 

Kama hekura pë pëka rë kahumanowei, pë xaponopɨ rë kuonowei, pei pë
xaponopɨ wãha. Ɨha pë rë përɨonowei, ai të pënɨ pë wawëtowë rë
përɨonowei, pë rë reahumonowei, e wãha xapono yupraɨ taohe? Ɨhɨ xapono
Yoararopɨwei a xapono wãha, Yoararopɨwei. A riëyëhëo he parohoma. A nohi
toaɨ totihiomahe. Xapono a makui të xĩi pata hãtohãtopraramamahe. Mɨre
pë xĩi rë kurenaha e xĩi kuaaɨhe yaro, a wãha Yoararopɨwei tapomahe. 

 

--- Yoararopɨwei kë a --- pë kuma. Ɨha e warokemahe. Kasimi a warokema. 

--- Oxeiwë pëë! Oxeiwë pëë! Ipa xëtëwë! Ya no kãi wai preaaimi! Wamare
no ta tapa! Miha wamare no ta tapa! Yo ka ta karokɨhe! --- a kuimama. 

--- Õ! Weti kë a wã? Weti wa wã ta tawëëë?

--- Oxei, oxei, yo ka ta karopahe! Ya hekamapɨ wai pararuaɨ kë a kure!
--- e kuimamahe --- Ipa ya të ohiri no kãi wai preaaimi! Ipa të nohi wai
ta toahe! Ipa të wai mahu rë hëprouwei, ipa të nohi wai ta toahe! Ɨhɨ
ipa të wai mahu yaro. 

--- Weti kë wa? Weti kë wã ta tawë? --- e pë kuma. A wãha yupramapehe
--- Weti naha kuwë pei wa të ã yai ta tawë? Weti kë wa wãaaa ëëë? Weti
naha kuwë suwë wa të ã yai ta tawë, ãaaaaaõoooooo? --- e të pë pata
kuma. 

--- Kasimi kë ya wã, Kasimi kë ya wã --- e kurayomahe --- Oxei weti ma.
Kasimi kë ya wã! 

E të pë mamikɨ pata haruharumopë. Pë pëka kahupraɨ tikorayoma. Napë pë
pëka kahumaɨ hiraɨ ha, pë pëka ma rë kahuowei, ai pë pëka mare kahuowei
kurenaha të taprarema. Ɨnaha të kuprarioma. 

Hekura taprano pë wãha! Pë puhi kuɨ mai! Kama taprano pë mai! Kama
Kasiminɨ ɨnaha pë yai taprarema. Ei të ã yai. 

Pë kãi iama, kurata pë kãi wamahe, raxa a kãi reahuamahe, naxi hĩ pë kãi
ramamahe, pë naiki kãi taoma, xama pë kãi wamahe, pë reahuamamahe,
hekura pë kuaaɨ parɨoma. Kãɨ ãxo pë kãi tamahe, pë tarɨkɨ taoma, ɨnaha
pë kuaama, kurata si pë kãi keamahe, hei kurenaha pë wawëtowë kuo tëhë,
pëma kɨ̃ hiraɨhe ha. Ɨhɨ pënɨ pëma kɨ ni rë keore, pëma të taɨ hëopë. A nii keamahe. 

Kihi kamiyë pëma kɨnɨ kihi raxa pëma kɨ mori waɨ hëonomi. Ɨhɨ pënɨ ɨ̃ha
ãyakorari pë iha mo rë piyëarahei hamɨ kihi të si kɨ, piyërenowei hamɨ.
Napë pë no patapɨnɨ raxa mo tapraɨ taonomihe. Mo kãi tapranomihe. 

Omawënɨ mo ha takɨ hërɨnɨ, mo keke hërɨma? Keanomi. 

Pëma kɨ tao mao tëhë, ãyakorari pita ha pë përɨoma, ɨ̃hɨ pë pëka rë
kahuprarenowei hamɨ, kihi të si pë. 

Ɨhɨ pë mahunɨ raxa a reahuamahe. Kihamɨ, Yoawë, Omawë, Ruwëri, Pore kihi
si kɨ kuonomi. Ãyakorari pë yaia kure. Ãyakoari, Kuyarori oxe pë xo, pë
përɨoma. Ɨhamɨ hei si kɨ rii piyëwa notiwa. 

Yanomamɨ të pënɨ kihi, mo ha piyëprarɨhenɨ, pëma të pë waɨ hëami. Napë
iha napë a patanɨ mo kɨ ha pëtamarɨnɨ, pëma kɨ waɨ hëami. Ɨhɨ piyëwa. Pë
aka praukurayoma. Ɨnaha a kuprarioma. Ɨnaha të kua, hei të yai. 

Hekura pë makuinɨ pëma kɨ reahumou hirakemahe, Yanomamɨ. Reahu a rë
hiranowei, pëma kɨ reahumopë, yami kɨpɨ makui, ɨ̃hɨ të mɨ amo ha, kɨ
përɨpɨoma. 

Ɨhɨ të he tikëa ahete ha, reahumorewë pëma të tapë, yãɨmorewë pëma të
tapë, a rë hiranowei. Ɨhɨ weti naha kɨpɨ wãha kupɨoma, ɨ̃hɨ kɨpɨ wãha
hirapɨkemahe, kama wama kɨ iha? Ai të pënɨ napë pë iha, të wãrihihe ha,
kɨ pata rë përɨpɨo mɨ hetuonowei, kɨ wãha yupɨamahe? Ɨhɨ weti naha kɨ
wãha kupɨa? Reahu të rë hirapɨnowei, yãɨmou të rë hirapɨnowei. 
