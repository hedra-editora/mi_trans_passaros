\chapterspecial{{Horemariwë}}{}{}
 

 

Ai të ã. Horema të ã. Horema pë rë kui, urihi a kuo tëhë, heinaha xomi
(pita) a kuprou tëhë, a kuo tëhë:

--- Kiha horema ya kɨ tiëaɨ! --- ai të pë kunomi. 

Horema xi pë kãi kuonomi, horema kɨ ha harɨnɨ, ai të hunomi, ai të kɨ
wai ha tiërehenɨ, yuri a kãi rëkaɨ taonomihe, ɨ̃naha të kuoma. Ɨhɨ pëma
të pë keamapë, kamiyë pëma kɨ ohii tëhë, të pë kuopë ha, pëma të pë ha
tiënɨ, pëma të pë pata ukapë, të pë pata kupropë. Tëëpɨ kãi përɨkema.
Ɨhɨ ihamɨ a suwë rë pëtore hamɨ, Pokoraritawë tëëpɨ ihamɨ Yanomamɨ të pë
ɨpɨo hiraɨ ha, të pë ma rë ɨpɨowei; ɨ̃hɨ të hiraɨ ha kamiyë Yanomamɨ pëma
kɨ iha Pokoraritawë tëëpɨ huxuo he parohooma, a kirii yaro, a puhinomi,
a riëhëwë totihiwë makui, suwënɨ a puhinomi, Pokoraritawë tëëpënɨ horema
pë rarakema. Ɨhɨ Horemaritawë kama kɨpɨ iha a suwë ha waroikunɨ, kama
moukɨ kete waoma. A rë ponowei, katehe a makui, a rë ponowei, e hurayo
hërɨma, yakumɨ ɨ̃hɨ ihamɨ pë nɨɨ e ã haɨ heama: 

--- Xõe! Hẽarohë a nohi hua kõrɨhe! A wai huto hërɨɨ! Hurɨ hërɨ! --- e
kuma. 

Opi e hua hërayo hërɨma. E ha hurɨnɨ, wɨxa e kɨ horama, e kɨ niama, a
nɨhɨteo he parohoma, Yakuana a nɨhɨteo he parohoma, ɨ̃hɨ iha a ɨpɨoma,
Yakuana iha, Pokoraritawë siohapɨ wãha, Yakuana hesiopɨ iha
Horemaritawënɨ ihirupɨ pë rarakema. Hẽaropɨ e ha hayuikunɨ, e kɨpɨ nosi
ha wetitarunɨ, a ha kuuuuupohorunɨ, a suwë hayuo ahetou tëhë. 

Horemari kɨpɨ, pata, oxe, kɨpɨ rë përɨpɨa yarɨtaawei ha, Yanomamɨ kɨpɨ
rë kuonowei, horema pë kuami yaro. Ɨhɨ hapa horema hɨɨpɨ kɨpɨ përɨoma.
Ihiru pë raraapë. Hei yo hayua, hei, e ha kuuuu katiiiii tipokɨrɨnɨ,
Yakuananɨ wɨxa kɨ niama. Kama moukɨ të pë pata yëtëpramoma. Hei yo ma rë
kui, të pë pata ximokorepramoma, suwë a rurupëapë. Toso, toso, toso,
toso! Kɨ kanosi kupɨma. Hõti, hõti, hõti! E kupɨma. 

Kɨpɨ riëhëo totihioma, horema pë hɨɨpɨ rë kui, kɨpɨ mohekɨ wëhuhuoma,
hei wɨxa texina si pë rë kui, texina si yohopɨpoma. Kɨpɨ mohekɨ
wëhuhupɨwë totihitaoma. Ɨnaha rë e kɨpɨ mohekɨ kupɨoma, kɨpɨ kaweikɨ kãi
totihitapɨoma. Yakuana mohekɨ kurenaha, suwë a mɨramapɨpë, a mamo
xatitarioma: 

--- Krai! Rae! --- të kutario ha. 

Kɨpɨ pruxixiwë: 

--- Hɨ̃ɨ! Mɨpraa! Mɨpraa! Mɨpraa! Ɨhɨ kahë rë wa? --- e kuɨ pëtarioma,
suwë. E kupɨɨ pëtarioma, xëkëkëwë, suhe puu wai totihitaoma, no xi
aihawë. 

--- Õ! Weti wãwã ta tawë, weti pei wãwã ta tawë?

Heinaha të ka yakëa kua yaro suwë a wawëtowë upratarioma. 

--- Weti mai! Kamiyë kë ya!

--- Kahë rë wa, kahë rë wa nohi kui!

--- Ma, kamiyë ɨ̃hɨ ya tama! Kamiyë yaiwa ya rii.

--- Ɨhɨ rë wa, ɨ̃hɨ wa mohekɨ katitire! Ɨnaha wa mohekɨ kuwë! --- e kuma.
A wãrima. 

A wãha yuprarioma: 

--- Kamiyë Horemari ya rii ta kui!

--- Ma! Wa no yaipimi, ɨ̃hɨ rë wa! 

Ɨnaha e kupɨɨ ka kuaaɨ ha, e kɨpɨ ã hapɨɨ xoaoma. 

E mamo xatitarioma. 

--- Ɨnaha wa kuu kunoi, mihi umoromɨ henakɨ tuku rë tɨrɨrɨre, mihi hena
rë hututure, wa hena kɨpɨ ha ukërënɨ, wa hena ha hapexeprarɨnɨ, ɨ̃hɨ hena
ha wa rokei, wa rokei kë tao! Wa koro pakohekei kë tao --- e kɨ kahiã
kupɨma.

 

E ĩka wã kãi rërëa nokakema. Hawë ɨ̃hɨ a kuwë ha, ɨ̃hɨ Yakuana mohekɨ
kuopë naha, mohekɨ kuo katitioma, a kuɨ ha, e hena kɨ ukërema, e hena kɨ
ha ukëpɨrënɨ, hena kɨ mɨ ha hapexeprarɨnɨ, heinaha të totihitaopë ha, të
ka yakëopë ha, a koro pakohekema, të tãihiopë ha. Kuaaɨ tëhë, e kɨ
itopɨrayoma, a napë itopɨa haɨtarayoma, e kɨ rë itopɨre, na wapɨma,
mahu, hei ai na waɨ, na waɨ, na waɨ të kupronomi, mahu! Ainɨ mahu na
waararei, ainɨ mahu na waararei, ɨnaha mahu makui. Hei na rë wapɨɨ hëre,
kiha hẽaropɨnɨ wɨxa kɨ haikiaɨ kë tëhë, a nɨhɨteo he ha parohoonɨ, kɨ
weyoyamatii kë tëhë. 

Ɨha e waroo mai! 

E opisi huɨ hëo hërɨma, hei na rë wapɨararɨhe ha, ai të henaha e makasi
kãi pëtonomi, mahu makui, ihiru makasi tirehetou waikirayoma, hei a rë
waikare ha. 

--- Pei! Wa hurayou kë tao! --- Kama kɨpɨ përɨopë ha, kɨ kõpɨkema. 

Hei a rë huɨ hëoimati hamɨ, ihiru makasi pataɨ waikio hërɨma. 

--- Hẽarohënɨ kiha wɨxa kɨ hõra rë niayahi ha, ɨ̃hɨ ei rë e kɨ rãawa, ɨ̃ha
wa e waroyei --- e kuma. 

--- Hõaaa! --- e puhi kuɨ hëoma. 

Ha kunɨ, opisi e katitiatarou hëo hërɨma. E rë katitore hamɨ, ihiru a
makasi tirehou waikio hërɨma. Mahu të kuami yaro. Pei të pë ma oxei
makui, yãhi kɨ haikiama. E uprakema, wɨxa pë nanoka hãomaɨ tëhë, e upraa
hëwëpetayoma. 

Kama a kõoimama, kɨ niaa waikirarema yaro, a kõoimama. Pë ha yehirënɨ, a
kõoimama. Kõoimanɨ, suwë a makasi karereoma. Makasi kario tirewë
waikiwë:

--- Kihi rë ya pë napë kuaaɨ taoma mai, kihi ihiru rë makasi ë! --- a
puhi kutarioma. 

Kama a puhi kuɨ pëoma. Kamanɨ na wanomi, e ɨpɨo yaro, a kõo e hayukema.
Yami e kõo hëoimama. E ĩka wa teteo hëoimama. Ɨhɨ pei noha hamɨ e kõo ha
hëoimanɨ, e makasi pataa haɨrayoma. Pataɨ hëoimama. 

Ɨhɨ mahu të mɨ haru ha, makasi pata ihea hërɨma. A mɨ yapatou kõrayoma,
suwë makasi pata kareroma. 

--- Hõaaa! Ihiru rë pesi! --- a puhi kutario hërɨma 

--- Hɨ̃ɨ! Ya no kiriaɨ tao ta yaitakë? --- a ha kunɨ. 

Xiri! Ɨhɨ tëhë e të mɨ titihiprou haɨtarayoma. Rope të mɨ
titihiprarioma. Ihiru të makasi pata ihewë. Hei të pë pesi pata hei!
Mahu kë pë kua yaro! Mahu! Të pë pesi pata uprauprapraroma. 

--- Õa, õa, õa, õa! --- të pë pata kuɨ huxomioma. 

Suwë a no preaama, xi kirihiwë no preaama, huxomi xi kirihiwë no
preaama. E të pë pesi pata niniprarioma. Hẽaropɨ e kutaoma. Ɨhɨ e
hesikakɨ rë rëprapohorohe, ɨ̃hɨ të pë ã pata ma përao tëhë, të makasi
hõra niniaɨ ha haɨtaikunɨ, kuaaɨ ha, huxo huwëtaoma, ɨ̃hɨ tëhë të mɨ titi
supraa hërɨɨ tëhë, heẽteprou hërɨɨ tëhë, të pë pata keama. 

Weo! Weo! Hawë mau u pata rɨpraama, ɨ̃hɨ horemari pë ihirupɨ yono u
pata. 

--- Ũa! Ũa! Ũa! --- hapa e të pata kurayoma. 

Ihiru a yai kuɨ makure, ihiru e rĩya praa ha mɨnɨ, e hesikakɨ ma rëre të
mɨma, kuonomi. Mamo axëoma. Taproimi. Ɨha kama pepi hamɨ: 

--- Ũa! Ũa! Ũa! --- të pë pata kutima. 

Të pë pata keaɨ, keaɨ, keaɨ, keaɨ, keaɨ, keaɨ, keaɨ. 

Hɨ̃ɨɨ! Pei kë të pë he pata poraraprawë xĩka maprarioma, na ka no
nihioma, a nohi kuaama. A ha kuprarunɨ, të pë mɨma. Ɨhɨ të pë pata
ũaũapraroma: 

--- Amixi! --- të pë pata kuɨ haɨtaoma. Pë amixi himou ha --- Amixi!
Amixi! --- të pë pata kuma.

--- Ihiru a wã kãi, wai hõra pataa ropaharayou! --- a kuɨ no mɨhɨtaoma.

--- Tusu! Suku! Tusu! Suku! --- Pë amixi kõo ha, të pë pata tamama.
Ɨnaha të pë pata kuɨ ha, a puhi moyawërayoma. No ɨhɨpɨrema. 

--- Hɨ̃ɨ! --- a puhi kutarioma. 

Ɨhɨ tëhë pë nɨɨ e kua yaro, pë nɨɨ e rërëkema. Të mɨɨ makui, të pë pata
tapraɨ haɨonomi. Ihiru rë a wã makure. Të mɨakema, a përɨa kõkema. 

E ha përɨikunɨ, të pë he pata yohoapotayoma. Yohoaɨ, yohoaɨ, yohoaɨ,
yohoaɨ, të mɨ harurayoma. Harika totihiwë e huɨ yaro, pë nɨɨ iha e ã
hama. Ɨhɨ hesikakɨ kuprao xoao tëhë:

--- Nape! Hei pei ya xĩka rë kui hamɨ të pë he rë yohohore të pë he
karoaɨ heaɨ mai! Ware xĩka mɨɨ heaɨ mai! --- e ku hërɨma. 

Horema pë kua yaro! Të pë mɨ pata puruwë yaro. Të pë pata xiririmoma. 

--- Nape, ware xĩka mɨɨ mai! Hei të pë he rë yohohore të pë he karoaɨ
mai! --- e kuma. E ku hërɨma. E harayo hërɨma. 

Xiriririri! E mato hërɨɨ tëhë, e kuɨ tëhë, pë nɨɨ e waheprarioma. 

--- Exi të ha, exi të ha ihiru weti hamɨ a rë yakapore? Të mɨa hore ma
përamapou --- e puhi ha kunɨ, e rërëkema. 

A rë rërëore, kama a kuopë hamɨ të pë he pata rë yohoawei, të pë he pata
karoprarema, horema të pë pata yai rë prei, ɨ̃hɨ naxomi xĩro, të pë he
pata kuakuaa nokararioma:

--- Xiriririri! Amixi! Amixi! Amixi! Yape! Amixi! --- pë nɨɨ iha të pë
pata yesimoma --- Yape! Amixi! Yape! Amixi! Yape! Amixi! --- të pë pata
pruka kuma. 

--- Hɨ̃ãaaaaë! --- a rarɨa xoarayoma --- Hɨ̃ãaaaë! Ɨnaha wa të pë pata
hore taamaɨ ayao yaro wa të ã hore no kirio ayao nosië! Ɨnaha kë wa të
pë pata xami hore taamatii ayao yaro, wa të ã hore yahoomi ayao no
kuhaë! --- e kuma. --- Pei! Xõe! Ɨnaha pë taamayou tëhë mihi wahë ãxo ha
tuprakɨnɨ, a wakë kata tapɨpa! --- pë nɨɨ e kuma. 

Pë nɨɨnɨ a yaamaɨ puhima. Temɨtemɨ! Kuɨ tëhë e wahetarioma. A no teteheo
mai! Hatoa a rë upraawei. 

Kraxi! Kraxi! Kraxi! Krao! Torou! tarɨkɨ ta ma! Tarɨkɨ tama. Tarɨkɨ taɨ
tëhë, e kõpema. Kihamɨ a rë yarɨmou xomi arui, tarɨkɨ poapë hamɨ e
hayukema. E yaipë rëtakema, kama tarɨkɨ makui ha, e mamo kãi xationomi.
E tasikɨ yoretakema. 

Pou! Pou! Pou! E të pë heru pata taketayoma. Kaɨ wakë ha. Pou! Pou! Pou!
wakë pata ukëa ha piyërënɨ, wakë paramama. Të pata haxitiwë yaro, e wakë
kãi pata waa haɨtakema, arana kɨ tapema, a pehi tapema. A pehi ha
poxokopanɨ, a napë rërëa xoakema:

Weeeee! E kãi hokëpronomi, napë ɨramorayoma, a temɨ yaaɨ yaro. 

Weeeee! E katɨpraoma. Weeeee! E kãi hukëonomi, kaɨ wakë pata hamɨ e kãi
rërëkei ha, e ëaëmorayoma:

--- Ëaë! Ëaë! Napemi! Hapemi! --- e kurayoma. 

E matasikɨ yoayoamoma, e kaxëaɨ ha. Ɨhɨ mɨ amo të wakë pata yai ha: 

Pou! A xëyëkema. Ai ãxo pata rë praawei ãxo pata ha hurihirënɨ, a
patëtëpema. A hɨ̃kɨpema. 

Ëëëaaaëëë! Proto! Kaɨ wakënɨ, a ĩxirayoma, a ĩxii tëhë, pë yesi e
yëkema. Wãriti të pë pata yaprapë. E të pë napë pata rërëa paxikema. Mau
u pata tupoma, hapoka a ha, të pë hete pata rë tuaɨwei. Kaɨ hesi ha e u
kãi pata rërëkema. Të pë he pata rë yohoawei ha. Masiko kɨ pata
maiprarema. 

Weeeeo! Të pë ã pata pëprarioma. 

--- Õiii, õiii, õiiii! --- të pë pata kuɨ pëprarioma.

--- Yape si ãyiki, yape si ãyiki, yape si ãyiki, yape si ãyiki! --- të
pë pata porepɨ kuma. Kama pë si pata ãyikiwë himou ha: 

--- Yape si ãyiki! Yape si ãyiki! Yape si ãyiki! --- të pë pata kuma,
hemata. 

Kihi kë të pë pata hemorokowë yapuruprawë, ɨ̃ha të pë hemata pata rë
rërëoprou xoare, kihi a urihi rë kui, a haikiremahe, horema pënɨ. A urihi haikire hërɨmahe, ɨ̃hɨ rë të pë pata rë hëtɨtɨraruhe, pata u kɨ rë
kutarenaha, hei a pita huxomi hamɨ, të pë pata rërëokema. Rërëo
xoaokema. Ɨnaha pë ha kuoikunɨ: 

Horema kë pë! Pëma kɨ kuɨ, ɨnaha të kuprarioma. Horema pë kuonomi. Ɨhɨ
ihamɨ të pë pata rarokema. Pëma të pë keamapë, yuri pëma pë wapë, kama
horema a xomi kupronomi. 

A ihiru ha rarapɨkɨnɨ, pë hɨɨ ɨha e kɨpɨ rë kupɨonowei, kɨ hupɨrayoma.
Kɨ ihirupɨ yapraɨ aheteopë ha, kɨpɨ kupɨonomi, kɨpɨ përɨpɨonomi, kɨ
ahetepɨonomi. Kɨpɨ hupɨa xoarayoma. Ɨnaha të kuprarioma. Të ha
kuprarunɨ: 

--- Tɨ, tɨ, tɨ! tɨ, tɨ! --- maa a ha kenɨ, ɨ̃hɨ pë kupramopë hamɨ, pruka
pë hɨɨ pë kuɨ. 

Ɨnaha të ã kutaoma.

 
