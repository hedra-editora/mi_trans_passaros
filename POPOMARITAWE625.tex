\chapterspecial{{Popomaritawë}}{}{}
 

 

 

 

Yanomamɨ pëma kɨ mohorupë të kãi kua. Të rë hiranowei. Mohoruu rë
hiranowei. Hikari pata a prapoma. Ɨnaha pëma të pë tapë. Të pata ha
praukurarɨnɨ, hikari a makui ha, a mohoru rë kukenowei, të kãi kua.
Taprano të hamɨ mai! Ai të pë no patama hamɨ mai! Ɨnaha të kuprarioma. 

Hapa, të pë rë kuonowei, ɨ̃hɨ të pë rë kuprarionowei, ɨ̃hɨ napë pë urihipɨ
hamɨ të pë ã no uhutipɨ kãi kuprawë, a rë komɨnowei, a tokurayoma,
kihamɨ a rë tokure hamɨ, a wã no uhutipɨ yëo xoaomopotayoma. A komɨɨ,
popomari pë rë kui, Popomaritawë, a mohorumarema. Ɨhɨ a rë kui: Po, po,
po, po, po, po, po! Të pë rë kutouwei, urihi a haikirema. Ɨhɨ mohoruno a
rii rë yakërayonowei, a no uhutipɨ huokema, ɨ̃hɨ a wã no uhutipɨ; ɨnaha a
urihi no popomaripɨ kuprou haikiopë. Ɨnaha pëma kɨ kuaapë, pëma kɨ
hirama. 

Mau u ha pëma kɨ kãi karëɨ, pëma kɨ kãi kõo katitiomi. Mau u hamɨ wa
mohorurayou. Ɨnaha pëma kɨ kuaaɨ rë hëre, a marayoma. A komɨprarotima, a
komɨpraroma, e të pë ã huonomi. A wã huanomihe. Hikari mɨ amo të pata
hamɨ, a ma mohorurati, a wã hĩrianomihe. Ɨnaha a kuaama, a no preaama,
kutaenɨ, napë a urihi hamɨ të pë ã kãi kuwë. Ɨnaha të pë kuɨ haikiwë.

 
