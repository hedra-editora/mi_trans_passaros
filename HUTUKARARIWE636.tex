\chapterspecial{{Hutukarariwë}}{}{}
 

Hetu misi të ã: hetu misi rë tuyënowei, të ã kãi kua. Hapa a kuoma hei
heaka hamɨ, hei keno kë a. Kutaenɨ ei yëtu hamɨ të pë rë kuonowei,
hëyëmɨ pata të pë hɨ̃kɨwë. Hei a patanɨ pë xëprarema. Pë ha xëya hërɨnɨ,
Amahiri pë kuprarioma. Ɨhɨ misinɨ Amahiri pë xëye hërɨma. Hei pëma kɨ rë
kurenaha kuwë pë hiraa. Temɨtemɨ të pë kohomowë.

Kuwë yaro hei a kerayoma. Ɨhamɨ kamiyë pëma kɨ no patama rë hare, mɨ amo
hamɨ, ai të pë rë kui ɨ̃hɨ xëamorewë xoaonowei pë rë kui, pë puhi rë
mohotionowei rë kuonowei të pë kuo ha kunoha, pëma kɨ kuami, hei a urihi
ha.

Kihi a rë kui, kihi parimi a rë kui, a hëtarioma makui, kihi a
hëtaritayoma. Tukutuku a pata hëtariotayoma. Hei a rë kui a ha
horepɨonɨ, a kerayoma.

Ɨhamɨ pëma kɨ rë pëtore, të pë pararayoma. Hei a urihi ha, hei a rë kui
ha, mahu të pë rë hëtarionowei. Mahu a yahi pata hëtarioma. Ɨhɨ pëma kɨ
kupropë, ɨ̃naha pë mori kuonomi. Hei a rë kui hamɨ, pëma kɨ no patama
pararayoma, wawërayoma. Ha parahërɨnɨ, kamiyë pëma kɨ no hekama
kuprarioma.

Hei a rë kuinɨ, kamiyë pëma kɨ no patama xëaɨ haikionomi. Ai të pë rë
kui, të pë xëyë hërɨma. Kama pë rii Amahiri hiraopë, hëyëha. Amahiri pë
wãha kua, pë rë xëparenowei!

Tirewë makui, pëma kɨ kua. Hei kurenaha, makayo kɨ kuo mao ha kunoha, kɨ
pata ĩtao mao ha kunoha, pëma kɨ no patama kuami, mori hanomi. Ɨhɨ kɨ
kua yaro, të pë moyaweoma.

Moyawë yaro, kihamɨ të pata kimotayou tëhë, të si wëtɨkɨpraaɨ ha, pë noã
waxurema. Kihamɨ ai të pë mohoti no prepramoma.

--- Pei, huya pë, ipa wama kɨ rë kui, hei makayo kɨ rë kui, pëma kɨ
tokupë, mɨ amo yai hamɨ pëma kɨ rë kui, ya puhi mohotimi. Wama kɨ xëaɨ
maopë, ɨ̃hɨ pëma kɨ mahu rë hëtore, a urihi hamɨ, pëma kɨ no mɨhɨpropë.
Hei kɨ rë kui, kɨ ta wawëahe! --- e kumahe --- Kɨ no mayo ta takiohe! Yo
ta hõkɨhe!

E ha kuikuhenɨ, makayo kɨ të wawëaremahe, pë tokuu puhiopë yaro. E kei
kuketayomahei, hei a aheteprou tëhë kɨ kope kuo waikioma. A kei
aheteprou tëhë, të pata ha hëtɨrutunɨ, kama a rohote yaro, a hëtɨrayoma.
A ha hëtɨrɨnɨ, a hëtɨɨ tëhë, pë rë tokure, pë rukërayoma.

--- Pei! Haɨmohe! Ai të henaha, ai të henaha! A pata pitaɨ kurakiri,
ɨnaha a pata tireo kuo tëhë --- e kuma.

A ha kunɨ, a pata kerayoma. Xëapëteri pë rë kui, pë xëparema. Ɨhɨ pë
përɨoma. Xëapëteri pë xëparema. Kama pë wãha rë kuonowei. A ha kerɨnɨ,
pë rë hëpraruhe, pë xëyë hërɨma, makayo kɨ ha pë kua yaro, pë hɨ̃kɨanomi.
E pata hietiye kiriomahe, kuaaɨ tëhë, kama a wãha rë yehiponowehei, ɨ̃hɨ
hei a rë tuyënowehei, kama pë wãha kuoma. Ɨhɨ a wãha yehipomahe. A tuyëɨ
puhiohe yaro, pë wãha kuoma, kama a wãha rë kurenaha, pë wãha kure, pë
xëparioma.

A kei tëhë, a napë praɨpraɨmopɨmahe, ihirupɨ oxe pe heri ɨ̃naha a napë
kuaamahe. A napë ximɨkema, pë hɨɨnɨ. A no hëtɨpɨma mai ha, kurenaha a
pata hëtɨpɨmarema. Kama a yai rë hëtɨmarenowei, ɨ̃hɨ kama a wãha rë
yehiporenɨ, a yai hëtɨmarema. Ɨhɨ a wãha Hũtukarariwë a wãha kuoma. A napë kea xoakema, a ĩyë no preaaɨ makui, a rë hanɨɨwei, pei mamo kasi kɨ
hamɨ. Kreti! Kreti! Kreti! --- a tama.

A no preaama. Ɨhɨ a wãha Hutukarariwë kuoma. Ɨhɨ a rë hëtɨmare hamɨ, pë
harayoma, hei a ha. Ɨhɨ mahu a rë hëprore hamɨ, pë harayoma. Pë ha
harɨnɨ, ai të hare ha kunomai! Pë mahu ha harɨnɨ, kamiyë pëma kɨ no
patama raroma. Rarou xoao hërɨma. Ɨnaha të kuprarioma. 

--- Ɨnaha të pata yoprao kuo tëhë --- pë hɨɨnɨ pë noã tama. Kɨ noã
tapɨma, pë hɨɨnɨ. --- A napë ta patotoa xoaikuhe xë! Pei a napë ta
ɨramorɨhe xë!Mamikãi kãi tuyëatihehë xë!

Ɨhɨ tëhë, pëma kɨ no patama ha pararɨnɨ, Waika pë kãi kuprarioma. Pë no
patama xereroma. 

Kamiyë pëma kɨ mɨ amo hamɨ pëma kɨ no patama harayoma. Mɨ amo hamɨ, a
suwë rë kepraruhe a hamɨ, kamiyë pëma kɨ mɨ amoprarioma yaro, pëma kɨ no
patama mɨ amoprarioma. Mɨ amo hamɨ, a keprarioma, mɨ amoprou xoarayoma,
mɨ amo hamɨ pëma kɨ wãha hirapehe yaro. Ɨnaha pëma kɨ kuprarioma. 

Ɨhɨ pë wãha rë kui, kama pë xĩro rë përɨonowei, ai pë xoaa. Kamiyë pëma
kɨ no patama, napë pë no patama kãi, waiha opi pë pëtou, waiha të
warokei. Ɨhɨ te he tikë ha, hei yahë pë wãha rë waikare, ɨ̃hɨ të maxi ha,
mɨ amo ha, Hemarewë a hekura përɨoma. Pata të wãha, hapa Hemarewë.
Hekura kɨpɨ wãha. A hekura rë përɨonowei, pei kë a wãha Hemarewë kuoma,
hapa yai. Ɨhɨ a hekura përɨo mɨ hetuoma kutaenɨ pei a wãha Hemarewë pata
totihiwë. Urihi a kãi hapa përɨaɨ mɨ hetuoma kutaenɨ, a wãha yuamou,
pata. 

Hei kama të pë no patama rii rë pëtouwei të pë wãha. Hei kamiyë pëma kɨ
mai! Të ã yaia, kamiyë pëma kɨ no patama rii rë kuprarionowei. Kama pë
no hekama rii rë përɨhɨi, të pë wãha rii. 

Hei kamiyë mɨ amo hamɨ të ã kua. Ɨhɨ te he tikë hamɨ, hei ai xapono. Të
pë përɨhɨmou mao tëhë, kama të pë rë pëtarionowei. Të pë rë përɨonowei,
ai a xoaa. Ɨhɨ pë wãha. Ɨhɨ të rë kure hamɨ ai xapono, pë rë përɨonowei,
ɨ̃naha të pë kuoma. Hei ai pë waikou waikioma, hei pë rë hëaaimati, pë ha
maprarunɨ, hëyëha kamiyë pëma kɨ no patama rë kuprarionowei, ɨ̃hɨ tëhë mɨ
amo ha të yai kuprarioma. 

 
